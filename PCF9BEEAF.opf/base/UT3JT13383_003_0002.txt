ལེའུ་བཞི་པ། གཞན་དོན་རྗེས་དཔག

རང་དོན་བདེ་བར་གཤེགས་བརྙེས་ནས།། གཞན་དོན་འགྲོ་སྐྱོབ་ལ་བཏུད་དེ།། གཞན་དོན་རྗེས་སུ་དཔག་པ་ནི།། གཞན་ལ་ཕན་པའི་བསམ་པས་བཤད།། ཅེས་དེ་ལྟར་ཕྱག་འཚལ་བ་དང་དམ་བཅའ་བ་སྔོན་དུ་སོང་ནས། གཞན་དོན་རྗེས་སུ་དཔག་པའི་ལེའུ་བཤད་པ་ལ་གསུམ། ལེའུ་སྔ་ཕྱིའི་འབྲེལ། ལེའུའི་གཞུང་དངོས། ལེའུའི་མཚན་བསྟན་པས་དོན་བསྡུ་བའོ།། དང་པོ་ལ། ཀུན་ལས་བཏུས་ཀྱི་ལེའུའི་གོ་རིམ་ལ་ནི་མི་མཐུན་པ་མེད་མོད་ཀྱི། རྣམ་འགྲེལ་གྱི་ལེའུའི་གོ་རིམ་ལ། སློབ་དཔོན་ལྷ་དབང་བློ་ནི། ཚད་མའི་མདོ་དང་མཐུན་པར་རྣམ་འགྲེལ་འདིར་མངོན་སུམ་གྱི་དེ་མ་ཐག་ཏུ་རང་དོན་འཆད་པ་སྐབས་སུ་བབས་ན་ཡང་དགོས་པའི་དབང་གིས་སྔར་སློབ་དཔོན་གྱིས་བསྟན་ཟིན་པས་ཡང་འདིར་མི་འཆད་དོ།། གོ་རིམ་བཟློག་པའི་དགོས་པ་ནི། ཚད་མའི་མཚན་ཉིད་ཀྱི་བསྟན་བཅོས་འཆད་པའི་རྒྱུ་རྗེས་སུ་དཔག་པ་སྔར་རྣམ་པར་བཞག་པ་དང་ཞེས་པར་བསྟན་ཟིན་ལ། ད་ནི་གཞན་དོན་རྗེས་དཔག་ལུས་པས་དེ་འཆད་པར་བཞེད་པ་ཡིན་ཏེ། ཇི་སྐད་དུ། ìརྗེས་སུ་དཔག་པ་ནི་རྣམ་པ་གཉིས་ཏེ། རང་གི་དོན་དང༌། གཞན་གྱི་དོན་ཏོ། །དེ་ལ་འདིར་རང་གི་དོན་གྱི་རྗེས་སུ་དཔག་པ་སྐབས་སུ་བབ་པ་ལས། དེ་སྔར་བསྟན་ཟིན་པ་དེ་ལྟར་ན་མི་འཆད་དོ། །གོ་རིམ་བཟློག་པའི་དགོས་པ་ཡང་བསྟན་ཟིན་ཏོ། །ད་ནི་གཞན་གྱི་དོན་གྱི་རྗེས་སུ་དཔག་པ་ཉིད་ལུས་པས་དེ་བཤད་པར་བྱ་བའི་ཕྱིར། གཞན་ལ་ཞེས་བྱ་བ་ལ་སོགས་པ་སྨོས་སོ།།î ཞེས་གསུངས་སོ།། རྒྱན་ལས། ìཚད་མ་རྣམ་འགྲེལ་གྱི་འགྲེལ་པ་ལས་མངོན་སུམ་གྱི་ལེའུ་སྟེ་གཉིས་པ་རྫོགས་སོ་ཞེས་བྲིས་པའི་མཇུག་ཐོགས་སུ། རང་གི་དོན་གྱི་རྗེས་སུ་དཔག་པའི་དེ་མ་ཐག་ཏུ་གཞན་གྱི་དོན་གྱི་རྗེས་སུ་དཔག་པ་བརྗོད་དེ། གཞན་གྱི་དོན་གྱི་རྗེས་སུ་དཔག་པ་ནི་རང་གི་དོན་གྱི་རྗེས་སུ་དཔག་པ་སྔོན་དུ་འགྲོ་བ་ཅན་ཡིན་པའི་ཕྱིར།î ཞེས་གསུངས་པས། མངོན་སུམ་ལེའུ་གཉིས་པ་དང༌། རང་དོན་ལེའུ་གསུམ་པ་དང༌། གཞན་དོན་ལེའུ་བཞི་པར་རྣམ་ངེས་སོགས་ལས་བཞེད་པས་འདི་ཆོས་གྲགས་དང་ལྷ་རྒྱན་སོགས་ཀྱི་བཞེད་པར་མཐོང་བས་དེ་ཁོ་ན་བཞིན་དུ་བཤད་པ་ཡིན་ནོ།།

དེ་ལྟར་ན་ཚད་མའི་རྒྱན་དུ་ཡང༌། མངོན་སུམ་གྱི་རྗེས་སུ་རང་གི་དོན་ལ་བཤད་པ་ཅིའི་ཕྱིར་མ་མཛད་ཅེ་ན། དཔལ་ཆོས་ཀྱི་གྲགས་པ་ཉིད་ཀྱིས་སྟོང་ཕྲག་ཕྱེད་དང་བཞི་པས་བཀྲོལ་ཟིན་པས་ཆོག་པར་དགོངས་པའོ།། གཉིས་པ་ལེའུའི་གཞུང་བཤད་པ་ལ་གཉིས། རྗོད་བྱེད་བསྒྲུབ་པའི་ངག་གི་རྣམ་པར་བཞག་པ་དང༌། བརྗོད་བྱ་བསྒྲུབ་བྱ་དང་སྒྲུབ་བྱེད་ཀྱི་རྣམ་པར་བཞག་པའོ། །དང་པོ་ལ་གཉིས། སྤྱིའི་དོན་དང༌། གཞུང་སོ་སོའི་དོན་ནོ།། དང་པོ་ནི། འདི་ལ་རྒོལ་བ་དང༌། ཕྱིར་རྒོལ་བ་དང༌། དཔང་པོ་དང༌། བསྒྲུབ་པའི་ངག་གི་རྣམ་པར་བཞག་པའོ། །དེ་ལ་རྒོལ་བ་ནི། རྩོད་པའི་གྲྭར་དམ་བཅའ་ལ་བསྒྲུབ་པ་འགོད་པར་ཁས་འཆེ་བའོ། །ཕྱིར་རྒོལ་བ་ནི། རྒོལ་བས་བཀོད་པའི་བསྒྲུབ་པ་ལ་སུན་འབྱིན་བརྗོད་པར་ཁས་འཆེ་བའོ། །དཔང་པོ་ནི། རྒོལ་བ་དང་ཕྱི་རྒོལ་བའི་རྒྱལ་ཕམ་བརྡ་སྤྲོད་པར་ཁས་འཆེ་བ་སྟེ། གང་གི་ཚེ་རྩོད་པ་ཆེན་པོ་ཡོད་པ་དེའི་ཚེ་དཔང་པོའི་ཚིག་རྒོལ་བ་དང་ཕྱིར་རྒོལ་བ་གཉིས་ཀས་ཚད་མར་བྱེད་ཅིང་གཟུ་བོར་གནས་པས་ཕྱོགས་གཉིས་ཀའི་གྲུབ་པའི་མཐའ་ལ་ལེགས་ཉེས་ཤན་འབྱེད་པའི་དཔང་པོ་དང༌། བསྙོན་མི་ནུས་པར་བྱ་བའི་ཕྱིར་རྩོད་ངག་རྗེས་སུ་བརྗོད་པའི་དཔང་པོ་དང༌། རྩོད་པ་དོན་ཡོད་པར་བྱ་བའི་ཕྱིར་ཕམ་པ་ལ་གྲུབ་མཐའ་དང་ལྟ་བ་ངན་པ་འདོར་དུ་འཇུག་པ་དང༌། གལ་ཏེ་ཞེན་པས་མི་འདོར་ན་བསྐྲད་པ་ལ་སོགས་པས་ཚར་གཅོད་པ་དང༌། རྒྱལ་བ་ལ་བསྟོད་པ་དང་མཆོད་པ་ལ་སོགས་པས་རྗེས་སུ་འཛིན་པའི་རྒྱལ་པོའམ། དེས་བསྐོས་པའི་བློན་པོ་ལ་སོགས་པའི་དཔང་པོ་ཡང་དགོས་པ་ཡིན་ནོ།། རྩོད་པའི་ཚུལ་ཡང་ཆོས་དང་མཐུན་པས་ཡིན་གྱི། ཆོས་དང་མི་མཐུན་པས་ནི་ནམ་ཡང་མ་ཡིན་ནོ། །ཆོས་དང་མཐུན་པའི་རྩོད་པ་ནི་གང༌། གཅིག་ཤོས་ནི་ཇི་ལྟ་བུ་ཞེ་ན། དེ་ནི་རྩོད་པའི་རིགས་པ་ལས་འབྱུང་སྟེ། ཇི་སྐད་དུ། ìསྒྲུབ་བྱེད་ཡང་དག་པར་བརྗོད་པའམ། སྐྱོན་ཡང་དག་པར་བརྗོད་པའི་སྒོ་ནས་རིགས་པའི་རྗེས་སུ་འཇུག་པར་འགྱུར་ཏེ།

དཔང་པོས་དངོས་སུ་གོ་བར་བྱ་བའི་ཕྱིར་རོ། །དེ་ལྟར་ན་དམ་པ་རིགས་པའི་རྗེས་སུ་འབྲང་བའི་རྩོད་པའོ།།î ཞེས་གསུངས་སོ། །དེ་ལྟ་བས་ན་བཤད་མ་ཐག་པའི་མཚན་ཉིད་དང་ལྡན་པའི་རྒོལ་བ་དང༌། ཕྱིར་རྒོལ་བ་དང༌། དཔང་པོ་རྣམས་ཡུལ་དུས་ཁྱད་པར་ཅན་དུ་འདུས་ཏེ། བསྒྲུབ་པའམ་སུན་འབྱིན་ཡང་དག་པར་བརྗོད་པ་ན། རིགས་པའི་རྗེས་སུ་འབྲངས་ནས་རྒྱལ་ཕམ་གྱི་རྣམ་གཞག་བྱེད་ཅིང༌། གྲུབ་མཐའི་ལེགས་ཉེས་ལ་བླང་དོར་ཚུལ་བཞིན་དུ་བྱེད་པ་ནི་དམ་པ་རིགས་པའི་རྗེས་སུ་འབྲང་བའི་རྩོད་པ་སྟེ། ཆོས་དང་མཐུན་པ་ཞེས་བྱ་བ་ཡིན་ལ། ཆོས་དང་མི་མཐུན་པའི་རྩོད་པ་ཡང་འདི་ལྟ་སྟེ། ཕ་རོལ་པོ་སྨད་ཕབ་པ་དང༌། རང་ཉིད་རྒྱལ་བའི་གྲགས་པ་འདོད་པའི་བསམ་པས་ཀུན་ནས་བླངས་ཏེ་གཡོ་སྒྱུ་སྣ་ཚོགས་པའི་སྒོ་ནས་རྩོད་པ་སྟེ། ངག་གིས་ཧ་བགད་དང༌། བདག་ལ་བསྟོད་པ་དང༌། གཞན་ལ་སྨད་པ་དང༌། ཀུ་རེ་ལ་སོགས་པ་ངག་འཁྱལ་བ་སྣ་ཚོགས་སྨྲ་བ་དང༌། ལུས་ཀྱི་བྲོ་འཁྲབ་པ་དང༌། མཆོང་བ་དང༌། རྒྱུག་པ་དང༌། རྐང་ལག་རྡེབ་པ་དང༌། གར་གྱི་རྣམ་འགྱུར་དུ་མ་བྱེད་པ་སོགས་ལུས་ངག་ཡིད་གསུམ་བག་དང་མི་ལྡན་པའི་རྩོད་པ་ནི། དེང་སང་ཁ་བ་ཅན་གྱི་ལྗོངས་ན་བཞུགས་པའི་མཁས་པ་རྣམས་དང༌། སྐྱེ་བོ་ཕལ་མོ་ཆེ་ཐམས་ཅད་ཀྱིས་ཐུན་མོང་དུ་ཨེ་མ་ཧོ་ངོ་མཚར་བའི་གནས་སུ་བྱེད་མོད་ཀྱི། སྐྱེས་བུ་དམ་པ་རིགས་པའི་རྗེས་སུ་འབྲང་བ་རྣམས་ཀྱི་ཐུགས་ཀྱིས་ཁྲེལ་བའི་གནས་ཡིན་ནོ། །དེ་ལྟར་ཡང་རིགས་པའི་ཐིགས་པ་ལས། ìདེ་ཁོ་ན་ཉིད་བསྲུང་བའི་དོན་དུ་དམ་པ་རྣམས་ཀྱང་རྒྱལ་བར་འདོད་པས་གཡོ་སྒྱུ་ལ་སོགས་པ་དག་གིས་ཚར་བཅད་པར་བྱ་བ་ཡིན་ནོ་ཞེ་ན། མ་ཡིན་ཏེ། ཁུ་ཚུར་དང༌། ཐལ་ལྕག་དང༌། མཚོན་བསྣུན་པ་དང༌། མེ་ལ་སོགས་པས་ཀྱང་ཞེས་བརྗོད་པར་བྱ་ན། འདི་དེ་ཁོ་ན་ཉིད་དམ་པ་བསྲུང་བའི་ཐབས་དམ་པ་མ་ཡིན་ཏེ།î ཞེས་གསུངས་སོ།། དེའི་ཕྱིར་རྩོད་པ་འདི་ནི་བདག་གཞན་ལེགས་སུ་འདོད་པ་རྣམས་ཀྱིས་རྣམ་པ་ཐམས་ཅད་དུ་དོར་བར་བྱ་བ་ཡིན་ནོ།

།དེ་ཡང་རྒོལ་བ་དང་ཕྱིར་རྒོལ་བ་དག་གི་ལུས་ངག་ཡིད་གསུམ་བག་ཡོད་པར་བྱས་ནས། རྒོལ་བས་བསྒྲུབ་པ་འགོད་པ་དང༌། ཕྱིར་རྒོལ་བས་སུན་འབྱིན་པ་དང༌། དེ་དག་གི་རྒྱལ་ཕམ་གྱི་རྣམ་པར་བཞག་པ་དང༌། དཔང་པོས་ཇི་ལྟར་ཤན་འབྱེད་པའི་ཚུལ་དང་བཞིས་ཤེས་པར་བྱའོ།། དེ་ལ་རྒོལ་བས་བསྒྲུབ་པ་འགོད་པའི་ཚུལ་ནི། ཇི་སྐད་དུ། གང་ཞིག་རྒྱལ་འདོད་འབའ་ཞིག་གིས། །རྩོད་པ་སྨྲ་བ་དམ་པ་མིན། །ཅེས་གསུངས་པ་ལྟར་རང་ཉིད་རྒྱལ་བར་འདོད་པ་དང༌། ཕ་རོལ་པོ་སྨ་དབབ་པར་འདོད་པ་སོགས་ཆོས་མིན་གྱི་བསམ་པས་ཀུན་ནས་བསླང་སྟེ། བཞིན་ཁྲོ་གཉེར་སྡུད་པ་སོགས་ལུས་ཀྱི་རྣམ་འགྱུར་ངན་པ་དང༌། བཞད་གད་ལ་སོགས་པའི་ངག་འཁྱལ་བ་དང༌། ཚིག་རྩུབ་པ་ལ་སོགས་པའི་ང་རོ་ངན་པ་རྣམས་སྤང་བར་བྱ་སྟེ། སྒོ་གསུམ་གང་ཡང་རུང་བ་ཞིག་ཚུལ་དང་མི་མཐུན་ན་རང་གཞན་ལ་དོན་མ་ཡིན་པ་འཕེལ་བར་འགྱུར་བའི་ཕྱིར་རོ། །དེའི་ཕྱིར་སྒོ་གསུམ་ཞི་བ་དང་ལྡན་པས་རྩོད་པར་བྱ་སྟེ། ཕྱིར་རྒོལ་བའི་རྒྱུད་ཀྱི་མ་རྟོགས་པ་དང་ལོག་པར་རྟོག་པ་དང་ཐེ་ཚོམ་དག་བསལ་ཏེ་ཡང་དག་པའི་རྟོགས་པ་བསྐྱེད་པར་འདོད་པའི་ལྷག་པའི་བསམ་པ་དང༌། བཞིན་འཛུམ་ཞིང་མདངས་གསལ་བ་ལ་སོགས་པ་ལུས་ཀྱི་རྣམ་འགྱུར་ཡིད་དུ་འོང་བ་དང༌། ངག་གི་ང་རོ་ཧ་ཅང་དྲག་ཅིང་མྱུར་བ་ཡང་མ་ཡིན། ཧ་ཅང་ཞན་པ་ཡང་མ་ཡིན་པར་ཇི་ལྟར་འཚམས་པའི་སྒོ་ནས་གདངས་སྙན་ཅིང་ཚིག་འབྲུ་གསལ་ལ་དོད་པར་སྨྲ་བར་བྱའོ།། དེ་ལྟར་ན་རྒོལ་བས་བསྒྲུབ་པའི་ཚུལ་ཇི་ལྟར་འགོད་པར་བྱ་ཞེ་ན། ཕྱི་རྒོལ་ལ་བསྟན་པར་བྱ་བའི་བསྒྲུབ་པའི་ངོ་བོ་ནི། ཚུལ་གསུམ་པ་ཅན་གྱི་རྟགས་ཏེ། དེ་ལས་ཕྱིར་རྒོལ་གྱིས་བསྒྲུབ་བྱ་ཡང་དག་པར་རྟོགས་པའི་ཕྱིར་རོ། །ཚུལ་གསུམ་དེ་ཡང་ཕྱི་རྒོལ་ལ་སྟོན་པ་ན་ངག་གི་ལྷག་ཆད་མེད་པར་བསྟན་པར་བྱའོ། །ལྷག་པའམ་ཆད་པར་སྨྲས་ན་སྨྲ་བ་པོ་ལ་ཀླན་ཀར་འགྱུར་ཏེ། རྣམ་ངེས་ལས། ìགཞན་གྱི་དོན་གྱི་རྗེས་སུ་དཔག་པར་ནི་ཚིག་གི་སྐྱོན་ཡོན་གཙོ་བོར་བྱེད་པ་ཡིན་གྱི།

དོན་གྱིས་ནི་མ་ཡིན་ཏེ། དོན་ཇི་ལྟ་ བ་བཞིན་མ་ཡིན་པར་བརྗོད་པས་སྨྲ་བ་པོ་ལ་ཀླན་ཀར་འགྱུར་བའི་ཕྱིར་རོ།།î ཞེས་གསུངས་སོ། །དེ་བས་ན་སྒྲ་མི་རྟག་སྟེ། བྱས་པའི་ཕྱིར། དཔེར་ན་བུམ་པ་བཞིན། བུམ་པ་བྱས་པ་བཞིན་དུ་སྒྲ་ཡང་བྱས། དེའི་ཕྱིར་ན་སྒྲ་མི་རྟག་ཅེས་སྒྲུབ་པའི་ངག་ཡན་ལག་ལྔ་ལྡན་དུ་སྨྲ་བ་ནི་བསྟན་བྱའི་དོན་ལ་སྐྱོན་མེད་ཀྱང༌། ངག་ལྷག་པ་དང་ཆད་པར་སྨྲས་པས་སྨྲ་བ་པོ་སྐྱོན་དང་བཅས་པར་འགྱུར་རོ། །ཇི་ལྟར་དེ་ལ་ལྷག་པ་དང་ཆད་པར་འགྱུར་ཞེ་ན། དམ་བཅའ་བ་དང་ཉེར་སྦྱོར་མཇུག་སྡུད་གསུམ་པོ་ལྷག་པ་ཡིན་ཏེ། ཉེར་སྦྱོར་དམ་བཅའ་དང་ཟློས་ལ་མཇུག་སྡུད་རྟགས་བརྗོད་པ་དང༌། ཟློས་པའི་ཕྱིར་དང༌། ཚུལ་གསུམ་པའི་རྟགས་བརྗོད་པས་བསྒྲུབ་བྱ་དོན་གྱིས་གོ་བར་ནུས་པས་བརྗོད་མི་དགོས་པའི་ཕྱིར་དང༌། ཚུལ་གསུམ་མ་བརྗོད་ན་བསྒྲུབ་བྱ་བརྗོད་ཀྱང་དེ་གོ་བར་མི་ནུས་པའི་ཕྱིར་རོ། །ཁྱབ་པ་བརྗོད་པ་ཡང་མ་ཚང་བ་ཡིན་ཏེ། དཔེའི་སྟེང་དུ་རྟགས་ཆོས་ཀྱི་འབྲེལ་བ་མ་བསྟན་པའི་ཕྱིར་རོ། །དེས་ན་དཔེའི་སྟེང་དུ་རྟགས་བསྒྲུབ་བྱའི་ཆོས་ལ་མི་འཁྲུལ་བའི་ཁྱབ་པ་དང༌། རྟགས་རྩོད་གཞི་ལ་སྒྲུབ་པར་སྟོན་པ་ཕྱོགས་ཆོས་བརྗོད་པའི་ཡན་ལག་གཉིས་དང་ལྡན་པར་སྟོན་པ་ཡིན་ཏེ། དེ་ཙམ་གྱིས་བསྒྲུབ་བྱ་ལ་རྟོགས་པ་སྐྱེ་བའི་ཕྱིར་རོ། །ཇི་སྐད་དུ། ཕྱོགས་ཀྱི་གླང་པོས། རང་གིས་ངེས་བཞིན་གཞན་དག་ལ། །ངེས་པ་བསྐྱེད་པར་འདོད་པ་ཡིས།། ཕྱོགས་ཆོས་བསྒྲུབ་བྱ་འབྲེལ་བ་དག །བརྗོད་པ་ལས་གཞན་སྤང་བར་བྱ།། ཞེས་གསུངས་སོ། །ཅིའི་ཕྱིར་ཡན་ལག་གཉིས་པོ་དེ་ཙམ་གྱིས་བསྒྲུབ་བྱ་ལ་རྟོགས་པ་སྐྱེ་ཞེ་ན། ཡན་ལག་གཉིས་པོ་དེ་ཙམ་གྱིས་ཚུལ་གསུམ་ལྷག་ཆད་མེད་པར་སྟོན་ལ། ཚུལ་གསུམ་ངེས་པ་ལས་བསྒྲུབ་བྱ་ལ་གདོན་མི་ཟ་བར་རྟོགས་པ་སྐྱེ་བའི་ཕྱིར་རོ། །དེ་ཡང་ཕྱིར་རྒོལ་གང་ལ་རྟགས་དེ་འགལ་བར་དོགས་པ་ཤས་ཆེ་བ་དེ་ལ་ནི་ཆོས་མཐུན་པའི་སྦྱོར་བ་བསྟན་པར་བྱ་བ་ཡིན་ལ།

མ་ངེས་པར་དོགས་པ་ཤས་ཆེ་བ་ལ་ནི་ཆོས་མི་མཐུན་པའི་སྦྱོར་བ་བསྟན་པར་བྱ་སྟེ། ཇི་སྐད་དུ། ìའགལ་བ་དང་མ་ངེས་པའི་གཉེན་པོར་གཉིས་ཀ་བརྗོད་པ་གང་ཡིན་པ་འདི་རིགས་སོ།།î ཞེས་གསུངས་པའི་ཕྱིར་རོ།། དེས་ན་རྗེས་འགྲོ་དངོས་སུ་བརྗོད་པས་ལྡོག་པ་གོ་བར་མི་ནུས་པའི་རྒོལ་བ་དབང་པོ་རྟུལ་པོ་ལ་ནི་སྦྱོར་བ་གཉིས་ཀ་བརྗོད་དགོས་པ་ཡང་སྲིད་ལ། གང་ཡང་རུང་བ་བརྗོད་པས་གཅིག་ཤོས་གོ་བར་ནུས་པ་ལ་ནི་གང་ཡང་རུང་བ་བརྗོད་པས་ཆོག་པ་ཡིན་ཏེ། ཇི་སྐད་དུ། དེ་ཉིད་ཀྱི་ཕྱིར་འབྲེལ་ཤེས་ན། །གཉིས་ལས་གང་ཡང་རུང་སྨྲས་པས།། དོན་གྱི་གོ་བས་གཅིག་ཤོས་ལ། །དྲན་པ་ཡང་དག་སྐྱེ་བར་འགྱུར།། ཞེས་གསུངས་པའི་ཕྱིར་རོ། །ཅི་སྟེ་མཁས་པ་རྣམས་ལ་ནི། །གཏན་ཚིགས་འབའ་ཞིག་བརྗོད་པར་ཟད། །ཅེས་གསུངས་པ་མ་ཡིན་ནམ། ཡན་ལག་གཉིས་ལྡན་འབའ་ཞིག་བསྒྲུབ་པའི་ངག་ཏུ་ཇི་ལྟར་འགྱུར་ཞེ་ན། མ་ཡིན་ཏེ། ཚུལ་གསུམ་ཀ་མི་ཤེས་པའི་རྒོལ་བ་ལ་ནི་ཚུལ་གསུམ་ལས་གང་ཡང་རུང་བ་གཅིག་མ་བསྟན་ན་བསྒྲུབ་བྱ་ལ་རྟོགས་པ་མི་སྐྱེ་བའི་ཕྱིར། ཚུལ་གསུམ་ཀ་བསྟན་པར་བྱ་བ་ཡིན་གྱི། ཁྱབ་པ་ཤེས་པའི་མཁས་པ་ལ་ནི་ཕྱོགས་ཆོས་འབའ་ཞིག་བརྗོད་པས་རྟོགས་པ་སྐྱེ་བའི་ཕྱིར། ངག་ཡན་ལག་གཉིས་ལྡན་བརྗོད་པ་དོན་མེད་པ་ཡིན་ཏེ། ཇི་སྐད་དུ། དཔེ་ལ་དེ་ཡི་ངོ་བོ་དང༌། །རྒྱུ་དངོས་དེ་དག་མི་ཤེས་ལ།། སྟོན་ཏེ་མཁས་པ་རྣམས་ལ་ནི། །གཏན་ཚིགས་འབའ་ཞིག་བརྗོད་པར་ཟད།། ཅེས་གསུངས་པ་ཡིན་ནོ། །དེས་ན་གཞུང་དེ་དག་གིས་ཕྱིར་རྒོལ་མཁས་པ་ལ་ཚུལ་གསུམ་ལས་གང་ཡང་རུང་བ་བརྗོད་པས་བསྒྲུབ་བྱ་ལ་རྟོགས་པ་སྐྱེ་བའི་ཕྱིར། ཚུལ་གསུམ་ཀ་སྟོན་མི་དགོས་པར་བསྟན་གྱི། བསྒྲུབ་པའི་ངག་ཏུ་བསྟན་པ་མ་ཡིན་ཏེ། སྒྲུབ་བྱེད་ཀྱི་ཡན་ལག་ཚང་བར་མ་བརྗོད་པའི་ཕྱིར་དང༌། ཕྱོགས་ཆོས་རྐྱང་པ་བརྗོད་པ་སྒྲུབ་པའི་ངག་ཡང་དག་ཏུ་འགྱུར་ན། ཕྱོགས་ཆོས་རྐྱང་པ་ཡང་གཏན་ཚིགས་ཡང་དག་ཏུ་ཧ་ཅང་ཐལ་བར་འགྱུར་བའི་ཕྱིར་རོ།།

དེ་ལྟར་རྒོལ་བས་བཀོད་པའི་བསྒྲུབ་པ་ལ་ཕྱིར་རྒོལ་གྱིས་སུན་འབྱིན་བརྗོད་པའི་ཚུལ་ནི། སྒོ་གསུམ་ཞི་བ་དང་དུལ་བར་བྱས་ཏེ། ཕ་རོལ་གྱི་ལོག་པར་རྟོག་པ་བསལ་ནས་ཡང་དག་པའི་རྟོགས་པ་བསྐྱེད་པར་བྱའོ་སྙམ་པའི་བསམ་པས་རྒོལ་བས་བཀོད་པའི་སྒྲུབ་བྱེད་ལྟར་སྣང་ལ་འགལ་མ་ངེས་མ་གྲུབ་པའི་སྐྱོན་བརྗོད་དེ་རྒོལ་བའི་སྤོབས་པ་གཞོམ་པར་བྱེད་པ་ཡིན་ཏེ། ཇི་སྐད་དུ། མ་ཚང་སོགས་བརྗོད་སུན་འབྱིན་ཡིན། ། ཅེས་གསུངས་སོ།། གལ་ཏེ་དམ་བཅའ་ལྟར་སྣང་ལ་སྐྱོན་བརྗོད་པ་ཡང་སུན་འབྱིན་མ་ཡིན་ནམ་ཞེ་ན། ཡན་ལག་གཉིས་ལྡན་དུ་སྨྲ་བའི་རྒོལ་བ་ལ་ནི་དམ་བཅའི་སྐྱོན་བརྗོད་པར་བྱ་བ་མ་ཡིན་ཏེ། དམ་བཅའ་དངོས་སུ་སྨྲས་པ་མེད་པའི་ཕྱིར་དང༌། ཞེ་འདོད་ཀྱི་བསྒྲུབ་བྱ་ལ་གྲུབ་པའམ་བསལ་བ་ཞུགས་ཀྱང་རྟགས་ཀྱི་སྐྱོན་འགལ་མ་ངེས་མ་གྲུབ་གསུམ་དུ་འདུ་བའི་ཕྱིར་རོ། །སྔར་བཤད་པ་ལྟར་ཡན་ལག་ལྔ་ལྡན་དང་གསུམ་ལྡན་དུ་སྨྲ་བ་ལ་ནི་གྲུབ་བསལ་ཅན་གྱི་བསྒྲུབ་བྱ་སྨྲས་ན་དམ་བཅའི་སྐྱོན་ཉེ་བར་གནས་ལ། དོན་ལ་སྐྱོན་མེད་ཀྱང་དགོས་ནུས་མེད་པ་བསྒྲུབ་པའི་ཡན་ལག་ཏུ་སྨྲ་བའི་ཕྱིར་རྒོལ་བའི་ངག་ལ་སྐྱོན་ཆགས་པ་ཡིན་ནོ། །དེའི་ཕྱིར་དེ་དག་གི་དམ་བཅའི་སྐྱོན་ནི་རྟགས་ཀྱི་སྐྱོན་དུ་འདུ་བ་མ་ཡིན་ཏེ། དམ་བཅའ་དང་རྟགས་ཚིག་ལ་དགོས་པ་ཐ་དད་དུ་ཡོད་པའི་ཕྱིར་ཏེ། ཇི་སྐད་དུ། ཕྱོགས་སྐྱོན་གཞན་ལ་བལྟོས་པ་ནི། །མ་ཡིན་ཅེས་ཀྱང་བཤད་ཟིན་ཏོ།།ཞེས་དང༌། ཡན་ལག་ཕྱི་མ་ལ་བལྟོས་པ། །ཕྱོགས་སྐྱོན་འདོད་མིན་་་་་་་་་་་་་་་༌།། ཅེས་རྟགས་སྐྱོན་དང་ཕྱོགས་སྐྱོན་ཐ་དད་དུ་གསུངས་པའི་ཕྱིར་རོ། །དེས་ན་ཡན་ལག་གཉིས་ལྡན་པ་ལ་ནི་རྟགས་སྐྱོན་ལས་མ་གཏོགས་པའི་ཕྱོགས་སྐྱོན་ཅུང་ཟད་ཀྱང་མེད་དེ། རྟགས་མ་བཀོད་པའི་སྔ་རོལ་དུ་ཕྱོགས་མ་སྨྲས་པས་དེའི་སྐྱོན་བརྩིར་མི་རུང་ཞིང༌། རྟགས་བཀོད་ནས་ཕྱིར་རྒོལ་གྱིས་བསྒྲུབ་བྱ་གྲུབ་ན་སྒྲུབ་བྱེད་མ་གྲུབ་པར་འགྱུར་ལ།

ཚད་མས་བསལ་ན་རྟགས་འགལ་བའམ་མ་ངེས་པར་འགྱུར་བའི་ཕྱིར་རོ།། དེ་དག་རྒྱལ་ཕམ་གྱི་རྣམ་པར་བཞག་པ་ནི། རྒོལ་བས་སྒྲུབ་བྱེད་ཡང་དག་བཀོད་པ་ལ་ཕྱིར་རྒོལ་གྱིས་སྐྱོན་བརྗོད་པའམ་སྐྱོན་མ་ཡིན་པ་བརྗོད་ན་ཕྱིར་རྒོལ་ཕམ་ལ། རྒོལ་བས་སྒྲུབ་བྱེད་ལྟར་སྣང་བཀོད་པའམ་སྒྲུབ་བྱེད་མ་ཡིན་པ་བཀོད་པ་ལ་ཕྱིར་རྒོལ་གྱིས་སྐྱོན་ཡང་དག་པར་བརྗོད་ན་རྒོལ་བ་ཕམ་ཞིང༌། དེས་སྒྲུབ་བྱེད་ལྟར་སྣང་བརྗོད་ཀྱང་ཕྱིར་རྒོལ་གྱིས་སྐྱོན་མ་བརྗོད་པའམ་སྐྱོན་མ་ཡིན་པར་བརྗོད་པ་དང༌། ཕྱིར་རྒོལ་གྱིས་སྐྱོན་ལྟར་སྣང་བརྗོད་ཀྱང་རྒོལ་བས་ཚད་མ་འབྱིན་མ་ཤེས་ན་དེ་གཉིས་ཀ་ལ་རྒྱལ་ཕམ་མེད་དེ། སྐྱོན་ཅན་ཡིན་ཀྱང་བསྒྲུབ་པ་དང་སུན་འབྱིན་མ་ཤེས་པའི་ཕྱིར་སྤོབས་པ་འཇོམས་པར་མི་ནུས་ལ། རྒྱལ་ཕམ་གྱི་རྣམ་པར་བཞག་པ་ནི་རྒོལ་བ་གཉིས་ཀྱི་སྤོབས་པ་འཇོམས་པར་ནུས་པ་དང་མི་ནུས་པ་ལ་རག་ལས་པའི་ཕྱིར་རོ། །དེ་ལྟར་ཡང་རྩོད་པའི་རིགས་པ་ལས་གསུངས་ཏེ། ཇི་སྐད་དུ། ìཕྱིར་རྒོལ་བས་དེའི་དངོས་པོ་གོ་བར་བྱས་ན་འགྱུར་གྱི། གཞན་དུ་ན་གཉིས་པོ་གཅིག་ཀྱང་རྒྱལ་བ་དང་ཕམ་པར་མི་འགྱུར་རོ།།î ཞེས་དང༌། ìརྒོལ་བས་སྒྲུབ་པར་བྱེད་པ་སྐྱོན་ཅན་བརྗོད་ན་ཡང་ཕྱིར་རྒོལ་བས་སྐྱོན་མ་བསྟན་ན་ཕམ་པའི་རྣམ་པར་བཞག་པ་རིགས་པ་མ་ཡིན་ཏེ། དེ་དག་ཉིད་ཀྱིས་ཕན་ཚུན་ནུས་པ་འཇོམས་པ་ལ་བལྟོས་ནས་རྒྱལ་བ་དང་ཕམ་པས་རྣམ་པར་འཇོག་པའི་ཕྱིར་རོ།།î ཞེས་གསུངས་སོ། །

བརྫུན་དང་གཡོ་སྒྱུ་ལ་སོགས་པས་གྲུབ་པའི་མཐའ་བསྲུང་བར་མི་ནུས་པས་དེ་དག་ལ་རྒྱལ་བ་དང་ཕམ་པ་མེད་དོ་ཞེས་བཤད་ཟིན་ཏོ།། དེ་ལ་དཔང་པོས་ཇི་ལྟར་ཤན་འབྱེད་པའི་ཚུལ་ཡང་རྩོད་པའི་རིགས་པ་ལས་གསུངས་ཏེ། ཇི་སྐད་དུ། སྒྲུབ་པའི་ཡན་ལག་མི་བརྗོད་ཅིང༌། །སྐྱོན་མི་བརྗོད་པ་གཉིས་པོ་དང༌།། ཚར་གཅོད་པ་ཡི་གནས་ཡིན་ཏེ།། ཞེས་གསུངས་པ་ལྟར་ཚར་བཅད་པར་བྱ་བ་དང༌། རྗེས་སུ་གཟུང་བར་བྱ་བའི་གནས་དག་ལེགས་པར་ཤེས་ནས། གང་ཞིག་ཕམ་པ་དེའི་ནོར་བ་མཁས་པའི་གྲྭར་བསྒྲགས་ནས་འདོར་བ་དང༌། བདེན་པ་ལེན་དུ་འཇུག་པའོ།། ཅི་སྟེ་ཡང་ཞེན་པས་བླང་དོར་མི་བྱེད་ན་རྒྱལ་པོ་ལ་གོ་བར་བྱ་སྟེ། བསྐྲད་པ་ལ་སོགས་པས་ཚར་གཅོད་པར་བྱེད་ཅིང༌། རྒྱལ་བ་གང་ཡིན་པ་དེ་ལ་ནི་དེའི་ལེགས་བཤད་མཁས་པའི་ཚོགས་སུ་སྒྲོགས་པར་བྱེད། རྒྱལ་པོའི་ཕོ་བྲང་ངམ་གྲོང་ཁྱེར་ཆེན་པོའི་དབུས་སུ་རྩོད་པ་ལས་རྒྱལ་བའི་རྔ་བོ་ཆེ་རྡུང་བར་བྱེད། རྒྱལ་པོས་ཀྱང་དེ་ལ་བྱ་དགའ་འབུལ་དུ་འཇུག་པ་ལ་སོགས་པའི་སྒོ་ནས་གཟེངས་བསྟོད་ཅིང་རྗེས་སུ་འཛིན་པ་ནི་གཟུ་བོར་གནས་པའི་མཁས་པའི་དབང་པོ་རྣམས་ཀྱིས་ཇི་ལྟར་བྱ་བའི་ཚུལ་ཡིན་ ནོ། །དེ་ལྟར་ཡིན་མོད་ཀྱི། རྩོད་པའི་གནས་དང་དུས་གང་ཞེ་ན། གནས་ནི་རྒྱལ་པོའི་ཕོ་བྲང་ངམ། གྲོང་ཁྱེར་ཆེན་པོའི་དབུས་སམ། ཚོང་འདུས་ལ་སོགས་པ་སྐྱེ་བོ་མང་པོའི་མདུན་ས་སྟེ། རྒྱལ་བ་དང་ཕམ་པའི་རྣམ་པར་བཞག་པ་སྐྱེ་བོ་ཀུན་ལ་གྲགས་པར་བྱ་བའི་ཕྱིར་རོ།། དུས་ནི། རང་ཉིད་ཀྱིས་བདེ་བར་གཤེགས་པའི་གསུང་རབ་རྣམས་ཀྱི་ཕྱོགས་མངོན་པར་བསྒྲུབ་པར་ནུས་ཤིང༌། ཕྱོགས་གཞན་དག་སུན་འབྱིན་པར་ནུས་པའི་བློ་གྲོས་ཕུན་སུམ་ཚོགས་པས་ལུང་དང་རིགས་པ་ལ་བྱང་བར་བྱས་པ་དང༌། ལུས་དང་སེམས་ལ་སྡུག་བསྔལ་དང་ཡིད་མི་བདེ་མེད་པ་དང༌། ཕྱིར་རྒོལ་ལུང་དང་རིགས་པ་བསྟན་པའི་སྣོད་དུ་རུང་ཞིང༌། ང་རྒྱལ་དང་ཕྲག་དོག་ལ་སོགས་པ་ཆོས་མ་ཡིན་པས་རྒྱུད་མ་འཁྲུགས་ཤིང་རྩོད་པ་དོན་དུ་གཉེར་བ་དང༌།

ལེགས་ཉེས་འབྱེད་པའི་རྣམ་དཔྱོད་དང་ལྡན་ཅིང་གཟུ་བོར་གནས་པའི་དཔང་པོ་ལ་སོགས་པ་རང་གཞན་གྱི་མཁས་པ་མང་པོའི་དབུས་སུ་རྩོད་པར་བྱ་བ་ཡིན་ནོ། །དེ་ལས་གཞན་པའི་ཚེ་ནི་མ་ཡིན་ཏེ། དོན་དུ་མི་འགྱུར་ཞིང་རང་གཞན་ཐམས་ཅད་ཆོས་མ་ཡིན་པ་འཕེལ་བར་འགྱུར་བའི་ཕྱིར་རོ། །རང་ཉིད་ཀྱང་ལུང་དང་རིགས་པའི་ཚུལ་ལ་བློ་གྲོས་ལེགས་པར་བྱང་བར་མ་བྱས་པ་དང༌། ལུས་དང་སེམས་མི་བདེ་བ་དང༌། སྤོབས་པ་ཧ་ཅང་བུལ་བའམ། བློ་རྟབ་རྟབ་པའི་ངང་ཚུལ་ཅན་དུ་གྱུར་ནས་བསྒྲུབ་པའམ། སུན་འབྱིན་པའི་ངག་འབྲེལ་ཆགས་པ་དང་ལྡན་པ་སྨྲ་བར་མ་ནུས་ན། མཁས་པ་དང་སྐྱེ་བོ་མང་པོའི་དབུས་སུ་རྩོད་པ་ལ་དད་པར་མི་བྱ་སྟེ། ཚེ་འདི་དང་ཤི་བའི་འོག་ཏུ་ཡང་སྐྱེ་བོ་མང་པོས་སྨད་ཅིང་འཇིག་རྟེན་དུ་གྲགས་པ་ངན་པ་འཕེལ་བར་འགྱུར་བའི་ཕྱིར་རོ།། དེ་ལྟར་ན་རྒོལ་བ་དང་ཕྱིར་རྒོལ་བ་དང་དཔང་པོའི་དཀྱིལ་འཁོར་ལེགས་པར་བཤམས་ཏེ་ཆོས་དང་མཐུན་པའི་རྩོད་པ་རྣམ་པར་དག་པར་བྱེད་པ་འདི་ནི་སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེ་ལ་བྱི་དོར་ཆེར་བགྱིད་པ་དང༌། རང་གཞན་གྱི་རྒྱུད་ལ་ཡང་དག་པའི་རྟོགས་པ་མ་སྐྱེས་པ་རྣམས་བསྐྱེད་པ་དང༌། སྐྱེས་པ་རྣམས་མི་ཉམས་ཤིང་གོང་ནས་གོང་དུ་འཕེལ་བར་འགྱུར་བའི་ཐབས་དམ་པ་ཡིན་ལ། མཁས་པའི་བྱ་བ་གསུམ་གྱི་ནང་ནས་རྩོད་པའི་བྱ་བ་ཞེས་བསྒྲགས་པ་གང་ཡིན་པ་དེ་ནི་དེ་ཡིན་ནོ།། ཇི་སྐད་བཤད་པའི་རྒོལ་བ་དང༌། ཕྱི་རྒོལ་བ་དག་ལས་བྱུང་བའི་སྒྲུབ་པའི་ངག་གི་རང་བཞིན་ཇི་ལྟ་བུ། དབྱེ་བ་ནི་དུ། ཅིའི་ཕྱིར་དེ་སྐད་ཅེས་བྱ་ཞེ་ན། རྒོལ་བ་རང་གི་ཚད་མས་མཐོང་བའི་ཚུལ་གསུམ་གཞན་ལ་སྐྱོན་གསུམ་དང་བྲལ་བར་སྟོན་པའི་ངག་ནི། གཞན་གྱི་དོན་གྱི་རྗེས་སུ་དཔག་པའི་ངོ་བོ་ཡིན་ཏེ། ཇི་སྐད་དུ་མདོ་ལས། ìགཞན་དོན་རྗེས་སུ་དཔག་པ་ནི། །རང་གི་མཐོང་དོན་རབ་གསལ་བྱེད། ། ཇི་ལྟར་རང་ལ་ཚུལ་གསུམ་པའི་རྟགས་ལས་རྟགས་ཅན་གྱི་ཤེས་པ་སྐྱེས་པ་དེ་བཞིན་དུ་གཞན་ལ་ཡང་རྟགས་ཅན་གྱི་ཤེས་པ་བསྐྱེད་པར་འདོད་ནས་ཚུལ་གསུམ་པའི་རྟགས་བརྗོད་པ་ནི།

གཞན་གྱི་དོན་གྱི་རྗེས་སུ་དཔག་པ་སྟེ། རྒྱུ་ལ་འབྲས་བུས་བཏགས་པའི་ཕྱིར་རོ།།î ཞེས་གསུངས་ལ། དེ་ཡང་རང་གི་མཐོང་བ་དང༌། དོན་དང༌། རབ་གསལ་བྱེད་གསུམ་གྱིས་གོ་རིམ་བཞིན་དུ་བློ་དང་དོན་དང་སྒྲའི་གསུམ་སེལ་བར་བྱེད་དོ། །ཇི་ལྟར་སེལ་ཞེ་ན། འདི་ལྟར་སྐྱེ་འཇིག་ཅན་བློ་བདེའི་སྟེང་དུ་གྲུབ་ཀྱང་སེར་སྐྱ་པ་རང་གིས་མ་གྲུབ་ཅིང༌། སངས་རྒྱས་པས་ཁས་བླངས་པ་ཙམ་གྱིས་རྟགས་དང༌། དེ་སྟོན་པ་སྒྲུབ་པའི་ངག་ཏུ་འདོད་པ་བསལ་བའི་ཕྱིར་རང་གིས་མཐོང་བ་སྨོས་ལ། རྟགས་ཚད་མས་མ་གྲུབ་ཀྱང་ལུང་དང་སྐྱེས་བུའི་འདོད་པ་ཙམ་རྟགས་སུ་སྨྲ་བ་བསལ་བའི་ཕྱིར་དོན་ཞེས་སྨོས་ཤིང༌། རིགས་པ་ཅན་པ་ལ་སོགས་པ་རྣམས་སྒྲ་ཆོས་ཅན། མི་རྟག་སྟེ། བྱས་པའི་ཕྱིར། དཔེར་ན་བུམ་པ་བཞིན། བུམ་པ་བྱས་པ་བཞིན་དུ་སྒྲ་ཡང་བྱས། དེའི་ཕྱིར་སྒྲ་མི་རྟག་ཅེས་པ་ལྟ་བུ་སྒྲ་ལ་སྐྱོན་ཆགས་པ་རྣམས་བསལ་བའི་ཕྱིར་རབ་གསལ་བྱེད་སྨོས་པ་ཡིན་ནོ།། ཇི་སྐད་བཤད་པའི་གཞན་དོན་རྗེས་སུ་དཔག་པ་དེ་ཡང་རྣམ་པ་གཉིས་ཏེ། ཆོས་མཐུན་པ་ཉིད་ཅན་དང༌། ཆོས་མི་མཐུན་པ་ཉིད་ཅན་ནོ། །དང་པོས་ནི། ཆོས་ཅན་དང་མཐུན་དཔེ་རྟགས་དང་བསྒྲུབ་བྱའི་ཆོས་སུ་ཆོས་མཐུན་པར་སྟོན་པ་ཡིན་ལ། གཉིས་པས་ནི། ཆོས་ཅན་དང་མི་མཐུན་དཔེ་རྟགས་དང་བསྒྲུབ་བྱའི་ཆོས་སུ་ཆོས་མི་མཐུན་པར་སྟོན་པ་ཡིན་ནོ། །དེ་ཡང་ཆོས་མཐུན་པའི་སྦྱོར་བ་ནི་དཔེར་ན། གང་ན་དུ་བ་ཡོད་པ་དེ་ན་མེ་ཡོད་དེ། དཔེར་ན་ཚང་བང་བཞིན། ལ་ལ་ཡང་དུ་བ་ཡོད་དོ་ཞེས་པ་ལྟ་ བུའོ། །ཆོས་མི་མཐུན་པའི་སྦྱོར་བ་ནི་དཔེར་ན། གང་ན་མེ་མེད་པ་དེ་ན་དུ་བ་མེད་དེ། དཔེར་ན་ཆུ་ཀླུང་བཞིན། ལ་ལ་ནི་དུ་བ་ཡོད་དོ་ཞེས་པ་ལྟ་བུའོ། །ཡང་སྨྲ་བ་པོའི་བརྗོད་འདོད་ཀྱི་དབང་གིས་ཁྱབ་པ་སྔོན་དུ་འགྲོ་བ་དང༌། ཕྱོགས་ཆོས་སྔོན་དུ་འགྲོ་བ་ཅན་དུ་དབྱེ་ནའང་རུང་བའོ། །དཔེ་ནི་ཁྱབ་པ་ངེས་པའི་གཞི་ཡིན་པའི་ཕྱིར་ཁྱབ་པ་བརྗོད་པའི་ནང་དུ་འདུས་པས།

སྦྱོར་བ་འདི་དག་ནི་ཁྱབ་པ་དང་ཕྱོགས་ཆོས་བརྗོད་པའི་ཡན་ལག་གཉིས་དང་ལྡན་པ་ཡིན་ནོ། །ཇི་སྐད་དུ། ཚད་མ་འབྲིང་པོ་ལས། གཏན་ཚིགས་མཚན་ཉིད་གསུམ་ཡིན་ཕྱིར། །དཔེ་ནི་ལོགས་ཤིག་སྒྲུབ་བྱེད་མིན། །ཅེས་གསུངས་སོ།། ཅིའི་ཕྱིར་གཞན་དོན་རྗེས་དཔག་ཅེས་བྱ་ཞེ་ན། གཞན་ཕྱིར་རྒོལ་གྱི་རྒྱུད་ལ་རྗེས་དཔག་བསྐྱེད་པའི་དོན་དུ་བཀོད་པས་དེ་སྐད་ཅེས་བྱ་སྟེ་འདོགས་པའི་རྒྱུ་མཚན་ནི་སྔར་བསྟན་ཟིན་ཏོ། །མིང་གཞན་བསྒྲུབ་པའི་ངག་དང༌། རྟགས་ཚིག་ཅེས་ཀྱང་ཤེས་པར་བྱའོ། །གལ་ཏེ་རྗེས་དཔག་བསྐྱེད་པའི་ཚིག་ལ་གཞན་དོན་རྗེས་དཔག་ཏུ་འདོགས་པ་དེ་ལྟར་ན། གཟུགས་ལ་ལྟོས་ཤིག་ཅེས་བརྗོད་པ་ན་གཟུགས་ལ་བལྟ་བའི་མངོན་སུམ་སྐྱེ་བའི་ཕྱིར་གཞན་དོན་གྱི་མངོན་སུམ་ཡང་རིགས་སོ་ཞེ་ན། རྗེས་སུ་དཔག་པ་ནི་རྣམ་པར་རྟོག་པའི་རང་བཞིན་ཡིན་པས་སྒྲའི་བྱེད་པ་ལ་བལྟོས་པའི་ཕྱིར་ཚིག་ལས་སྐྱེ་བར་རིགས་ཀྱི། མངོན་སུམ་ནི་སྒྲའི་བྱེད་པ་ལ་མ་བལྟོས་པའི་ཕྱིར་ནམ་ཡང་ཚིག་ལས་སྐྱེ་བར་མི་རིགས་སོ།། རྒྱན་མཛད་པས། གལ་ཏེ་རྗེས་སུ་དཔག་པ་བསྐྱེད་པར་བྱེད་པའི་ཕྱིར་ཚིག་རྗེས་སུ་དཔག་པ་ཡིན་ན། མངོན་སུམ་བསྐྱེད་པའི་ཕྱིར་གཞན་གྱི་དོན་གྱི་མངོན་སུམ་དུ་ཡང་འགྱུར་རོ་ཞེ་ན། དེ་ནི་ལེགས་པ་མ་ཡིན་ཏེ། ཇི་ལྟར་ཚིག་ལས་མཐོང་བ་ཡི། །འབྲེལ་བ་དྲན་པར་འགྱུར་བ་ན།། རྗེས་དཔག་སྐྱེ་བ་དེ་བཞིན་དུ། །འགར་ཡང་མངོན་སུམ་སྐྱེ་བ་མིན།། ཅེས་དང༌། ìདེ་ནི་རྗེས་སུ་དཔག་པའི་ཚུལ་ཉིད་སྒྲས་སྟོན་པར་བྱེད་ཀྱི་མངོན་སུམ་ལ་ནི་ནམ་ཡང་སྒྲས་བྱེད་པ་མ་ཡིན་ནོ།།î ཞེས་གསུངས་སོ།། གཉིས་པ་གཞུང་སོ་སོའི་དོན་ལ་གསུམ། རང་གི་མཐོང་བ་སྨོས་པའི་དགོས་པ་བཤད། དོན་སྨོས་པའི་དགོས་པ་བཤད། གཞན་ལུགས་བཀག་པའི་སྒོ་ནས་མཚན་གཞི་ངོས་བཟུང་བའོ། །དང་པོ་ལ་གསུམ། དགོས་པ་དངོས། ཕྱོགས་ཆོས་ཀྱི་སྒྲུབ་བྱེད་མི་འཐད། བསྒྲུབ་པའི་ཐལ་བ་ལ་མཚུངས་པ་སྤང་བའོ། །དང་པོ་ནི། གཞན་ལ་བསྟན་པར་བྱ་ཉིད་ཕྱིར།

།བདག་མཐོང་མིན་ཀྱང་གཞན་དག་གིས།། མཐོང་བ་སྒྲུབ་བྱེད་ཅིས་ཁ་ཅིག །དེ་སྤང་ཕྱིར་བཞག་མཐོང་བའི་ཚིག། ༡ ཅེས་སྨོས་ཏེ། ཚུལ་གསུམ་པའི་རྟགས་སྟོན་པ་གཞན་གྱི་དོན་གྱི་རྗེས་སུ་དཔག་པ་ཞེས་སྨོས་པས་ཆོག་མོད། རང་གི་མཐོང་བ་སྨོས་པས་ཅི་བྱ་ཞེ་ན། གཞན་སངས་རྒྱས་པ་ལ་སྐྱེ་འཇིག་ཅན་གྱི་རྟགས་ལས་བློ་བདེ་སེམས་མེད་དུ་བསྟན་པར་བྱ་བ་ཉིད་ཀྱི་ཕྱིར་དུ་བཀོད་པའི་བསྒྲུབ་པའི་ངག་གིས་བསྟན་བྱའི་ཕྱོགས་ཆོས་གྲངས་ཅན་བདག་གིས་མཐོང་བས་མིན་ཀྱང་གཞན་སངས་རྒྱས་པ་དག་གིས་མཐོང་བས་ན་སྐྱེ་འཇིག་ཅན་བློ་བདེ་སེམས་མེད་ཀྱི་སྒྲུབ་བྱེད་ཡིན་ནོ་ཞེས་སེར་སྐྱ་པ་ཁ་ཅིག་འདོད་པ་དེ་སྤང་བའི་ཕྱིར་བདག་གིས་མཐོང་བའི་ཚིག་གིས་སྨོས་སོ།། གཉིས་པ་ཕྱོགས་ཆོས་ཀྱི་སྒྲུབ་བྱེད་མི་འཐད་པ་ལ་དྲུག །སངས་རྒྱས་པའི་ལུང་གིས་མི་འགྲུབ། དེའི་རྒྱུ་མཚན། རང་གི་སྒྲུབ་བྱེད་འགོད་པར་རིགས། རྣལ་འབྱོར་མངོན་སུམ་གྱི་གྲུབ་པ་དགག །སྐྱེས་བུའི་འདོད་པ་རྟགས་སུ་འཇོག་ན་ཧ་ཅང་ཐལ་བ། དེ་དག་གི་གྲུབ་པའི་དོན་ནོ། །དང་པོ་ནི། ཡོངས་བརྟགས་ཡོངས་སུ་ལེན་པའི་ཕྱིར། །རྗེས་སུ་དཔག་པའི་ཡུལ་ལ་ཚིག། ཚད་མ་ཉིད་དུ་འདོད་མ་ཡིན། །དེར་ནི་རྗེས་དཔག་འཇུག་མི་འགྱུར།། ༢ ཞེས་སྨོས་ཏེ། མངོན་གྱུར་དང་ཅུང་ཟད་ལྐོག་གྱུར་ལ་མངོན་སུམ་དང་དངོས་སྟོབས་རྗེས་དཔག་གིས་ཡོངས་སུ་བརྟགས་ནས་དཔྱད་པས་དག་པ་ན་ཤིན་ཏུ་ལྐོག་གྱུར་ལ་ལུང་སྒྲུབ་བྱེད་དུ་ཡོངས་སུ་ལེན་པའི་ཕྱིར་ན། དངོས་པོ་སྟོབས་ཞུགས་ཀྱི་རྗེས་སུ་དཔག་པའི་ཡུལ་བློ་བདེ་སྐྱེ་འཇིག་ཅན་ལ་ལུང་ཚིག་ཚད་མ་ཉིད་དུ་འདོད་པ་མ་ཡིན་ནོ། །ཁྱབ་སྟེ། ལུང་སྒྲུབ་བྱེད་དུ་འཇུག་པའི་གཞལ་བྱ་ཤིན་ཏུ་ལྐོག་གྱུར་དེར་ནི་དངོས་སྟོབས་རྗེས་དཔག་འཇུག་པར་མི་འགྱུར་བའི་ཕྱིར་རོ།། གལ་ཏེ་བློ་བདེ་སྐྱེ་འཇིག་ཅན་དེ་ཤིན་ཏུ་ལྐོག་གྱུར་ཡིན་པས་དེ་ལ་ལུང་ཚད་མར་ཁས་ལེན་ནོ་ཞེ་ན། བཤད་པ། ལུང་ལ་གནོད་ཕྱིར་གཞན་ལ་ནི།

།སྒྲུབ་བྱེད་བརྗོད་ཕྱིར་དེ་ཡི་ཚེ།། དེ་ནི་ཚད་མིན་དེ་བས་ན། །དེས་གྲུབ་མ་ལུས་གྲུབ་མ་ཡིན།། ༣ ཅེས་སྨོས་སོ། །སྐྱེ་འཇིག་ཅན་ལས་བློ་བདེ་སེམས་མེད་དུ་བསྒྲུབ་པ་དེའི་ཚེ་སངས་རྒྱས་པའི་ལུང་དེ་ནི་ཚད་མ་མ་ཡིན་པར་ཐལ། སངས་རྒྱས་པའི་ལུང་ལ་གནོད་པའི་ཕྱིར་དུ་གཞན་བློ་བདེ་སེམས་མེད་ལ་ནི་སྒྲུབ་བྱེད་བརྗོད་པའི་ཕྱིར། དེ་བས་ན་སངས་རྒྱས་པའི་ལུང་དེས་བློ་བདེ་སྐྱེ་འཇིག་ཅན་དུ་གྲུབ་པས་སྐྱེ་འཇིག་ཅན་མ་ལུས་པ་སེམས་མེད་དུ་གྲུབ་པ་མ་ཡིན་ནོ།། གཉིས་པ་དེའི་རྒྱུ་མཚན་ནི། གལ་ཏེ་ལུང་དེ་ལྡན་ལ་གྲུབ། །ཅེ་ན་གང་གི་ལུང་གང་ཡིན།། ཚད་མས་གནོད་པར་གྱུར་པ་ཡི། །ལུང་དེ་ཇི་ལྟར་གྲུབ་པ་ཡིན།། ༤ དེ་དང་འགལ་བ་ཁས་ལེན་པ། །དེ་ཉིད་ཀྱིས་ནི་ཇི་ལྟར་འགྱུར།། དེ་ལས་གཞན་པ་ཁས་ལེན་ན། །དེ་ངོར་ཡན་ལག་ཚད་མ་ཡིན།། ༥ ཅེས་སྨོས་ཏེ། གལ་ཏེ་བློ་བདེ་སྐྱེ་འཇིག་ཅན་དུ་སྟོན་པའི་ལུང་དེ་དང་ལྡན་པའི་སངས་རྒྱས་པ་ལ་ལུང་དེ་ཚད་མར་གྲུབ་བོ་ཞེ་ན། སངས་རྒྱས་པ་གང་གི་ལུང་བློ་བདེ་སྐྱེ་འཇིག་ཅན་དུ་སྟོན་པ་གང་ཡིན་པ་དེ་སངས་རྒྱས་པ་ཁོ་ན་ལ་ལྡན་པ་མ་ཡིན་པར་ཐལ། ཚད་མས་གནོད་པར་གྱུར་པའི་ལུང་དེ་འདྲ་བ་ནི་ཁས་བླང་བར་མི་རིགས་པའི་ཕྱིར་རོ། ། དེས་ན་ཇི་ལྟར་ན་སངས་རྒྱས་པ་ཁོ་ན་ལ་ལྡན་ཅིང་ཚད་མར་གྲུབ་པ་ཡིན། དེ་ལྟར་མ་ཡིན་ན་གྲངས་ཅན་པ་ཡང་ལུང་དེ་དང་ལྡན་པར་མཚུངས་སོ་ཞེས་རྒྱན་གྱིས་སོ། ། འབྲེལ་བ་མེད་པའི་ཕྱིར་རོ་ཞེས་པ་ལྷའིའོ། །གཞན་ཡང་སངས་རྒྱས་པའི་ལུང་དེ་དང་འགལ་བ་བློ་བདེ་སེམས་མེད་དུ་ཁས་ལེན་པ་ན། སངས་རྒྱས་པའི་ལུང་དེ་ཉིད་ཀྱིས་ནི་བློ་བདེ་སེམས་མེད་དུ་ཇི་ལྟར་འགྲུབ་པར་འགྱུར་ཏེ། སངས་རྒྱས་པའི་ལུང་དོན་སེམས་ཡོད་དེ་ལས་གཞན་པ་སེམས་མེད་ཁས་ལེན་ན་སངས་རྒྱས་པའི་ལུང་དེ་དོར་བྱའི་ཡན་ལག་ཡིན་གྱི། ཚད་མ་མ་ཡིན་དགོས་པའི་ཕྱིར་རོ།། གསུམ་པ་རང་གི་སྒྲུབ་བྱེད་འགོད་པར་རིགས་པ་ནི། རང་རྟོགས་གང་ལས་བྱུང་གྱུར་པའི།

།སྒྲུབ་བྱེད་དེ་ནི་ཅིས་མ་བརྗོད།། རིགས་པ་གང་གིས་ལུང་འཛིན་པ། །དེ་ནི་འདིས་ཀྱང་ཅིས་མི་འཛིན།། ༦ ཅེས་སྨོས་ཏེ། གྲངས་ཅན་པ་རང་ལ་བློ་བདེ་སེམས་མེད་ཀྱི་རྟོགས་པ་གང་ལས་བྱུང་བར་གྱུར་པའི་སྒྲུབ་བྱེད་དེ་ནི་ཅིས་མི་བརྗོད། གལ་ཏེ་གྲངས་ཅན་པ་རང་གི་ལུང་ལས་རྟོགས་ཀྱང་སངས་རྒྱས་པས་ཁས་མི་ལེན་པས་སོ་ཞེ་ན། རིགས་པ་གང་གིས་ལུང་ཚད་མར་འཛིན་པར་འོས་པའི་གྲངས་ཅན་གྱི་ལུང་དེ་ནི་སངས་རྒྱས་པ་འདིས་ཀྱང་ཅིས་མི་འཛིན་ཏེ། བློ་བདེ་སེམས་མེད་དུ་སྟོན་པ་ལ་རིགས་པས་གནོད་པ་མེད་པའི་ལུང་ཡིན་པའི་ཕྱིར་རོ།། བཞི་པ་རྣལ་འབྱོར་མངོན་སུམ་གྱིས་གྲུབ་པ་དགག་པ་ནི། སྔར་ནི་སྒྲུབ་བྱེད་གང་དག་གིས། །ཐ་མལ་པར་གྱུར་རྟོགས་པ་དང༌།། དབང་པོ་འབྱུང་བའི་བསྒྲུབ་དེ་དག །དེ་དོན་ནུས་ཤེས་ལ་ནུས་ཡིན།། ༧ གང་ཡང་འབྲེལ་བ་རྣམ་ཆད་ཅན། །སྤྱིས་ཀྱང་སྤྱོད་ཡུལ་མ་ཡིན་པའི།། དོན་དེ་དག་ལ་བསྒྲུབ་བྱ་དང༌། །སྒྲུབ་བྱེད་དཔྱོད་པ་ཅུང་ཟད་མེད།། ༨ ཅེས་སྨོས་ཏེ། གལ་ཏེ་ངེད་ཀྱིས་རྣལ་འབྱོར་མངོན་སུམ་ལས་བློ་བདེ་སེམས་མེད་དུ་རྟོགས་ལ། གཞན་ལ་ནི་སྒྲུབ་བྱེད་གང་ཡང་རུང་བས་རྟོགས་པར་བྱ་བ་ཡིན་ནོ་ཞེ་ན། གྲངས་ཅན་པ་ཁྱེད་སྔར་ནི་ཐ་མལ་པར་གྱུར་པ་ལས་ཕྱིས་རྣལ་འབྱོར་མངོན་སུམ་གྱི་སྒྲུབ་བྱེད་གང་དག་གིས་བློ་བདེ་སེམས་མེད་དུ་རྟོགས་པའི་ཐབས་དང༌། དབང་པོ་སྟེ་རྣལ་འབྱོར་མངོན་སུམ་འབྱུང་བའི་སྒྲུབ་བྱེད་དེ་དག་སངས་རྒྱས་པ་ལ་སྟོན་རིགས་པར་ཐལ། སངས་རྒྱས་པ་དེ་དོན་རྣལ་འབྱོར་མངོན་སུམ་བསྒྲུབ་ནུས་པའི་ཐབས་ཤེས་པ་ལ་ནུས་པ་དང་ལྡན་ཅིང༌། རྣལ་འབྱོར་མངོན་སུམ་ལས་བློ་བདེ་སེམས་མེད་དུ་རྟོགས་དགོས་པའི་ཕྱིར་རོ། །གལ་ཏེ་རྣལ་འབྱོར་མངོན་སུམ་དེའི་ཐབས་ནི་འདིར་མ་བསྟན་ཏེ། དེ་ཐབས་གང་དང་ཡང་འབྲེལ་བ་རྣམ་པར་ཆད་པ་ཅན་ཡིན་ལ། སྤྱིར་གྱིས་ཀྱང་ཡུལ་ཅན་གང་གི་སྤྱོད་ཡུལ་དུ་སྲིད་པ་མ་ཡིན་པའི་ཕྱིར་ཞེ་ན། བློ་བདེ་སེམས་མེད་ཀྱི་དོན་དེ་དག་ལ་བསྒྲུབ་བྱ་དང་རྣལ་འབྱོར་མངོན་སུམ་ལ་སྒྲུབ་བྱེད་དུ་དཔྱོད་པ་ཅུང་ཟད་ཀྱང་མེད་པར་འགྱུར་རོ།།

ལྔ་པ་སྐྱེས་བུའི་འདོད་པ་རྟགས་སུ་འཇོག་ན་ཧ་ཅང་ཐལ་བ་ནི། སྐྱེས་བུའི་བསམ་པའི་དབང་གིས་ནི། །དེ་ཉིད་དེ་ཉིད་མིན་འཇོག་ན།། གཏན་ཚིགས་དེར་སྣང་མེད་འགྱུར་ཏེ། །དེ་ནི་དངོས་རྟེན་མིན་ཕྱིར་རོ།། ༩ དོན་ཡོད་ཤེས་ལ་བལྟོས་བཅས་ཡིན། །མེད་པར་ཤེས་པ་སྒྲུབ་བྱེད་མིན།། ཡོད་ཀྱང་དངོས་དང་འབྲེལ་མེད་པའི། །རྟོཌ་པ་རྟོགས་པ་མེད་དང་མཚུངས།། ༡༠ ཞེས་སྨོས་སོ། །གལ་ཏེ་སྐྱེ་འཇིག་ཅན་དེ་རྟགས་ལྟར་སྣང་དུ་མི་ཤེས་པའི་ངོར་རྟགས་ཡང་དག་པ་དང༌། ལྟར་སྣང་དུ་ཤེས་པའི་ངོར་མ་ཡིན་པས་སྐྱོན་མེད་དོ་ཞེ་ན། སྐྱེས་བུའི་བསམ་པའི་དབང་གིས་ནི་རྟགས་ཡང་དག་པ་དེ་ཉིད་དང༌། ཡང་དག་དེ་ཉིད་མིན་པར་འཇོག་ན་གཏན་ཚིགས་ཡང་དག་དང༌། རྟགས་དེར་སྣང་བ་མེད་པར་འགྱུར་ཏེ། སྐྱེས་བུའི་བསམ་པ་དེ་ནི་དངོས་པོའི་གནས་ཚུལ་ལ་བརྟེན་ནས་འཇུག་པ་མ་ཡིན་པའི་ཕྱིར་རོ། །ཁྱབ་སྟེ། རྟགས་ཡང་དག་ཡིན་ན་དོན་ཚུལ་གསུམ་ཚང་བར་ཡོད་ཅིང༌། ཚད་མས་ཤེས་པ་ལ་བལྟོས་པ་དང་བཅས་པ་ཡིན་དགོས་པའི་ཕྱིར་དང༌། ཚུལ་གསུམ་ཚང་བ་མེད་པར་སྐྱེས་བུའི་བློས་ཤེས་པ་ཙམ་གྱིས་སྒྲུབ་བྱེད་མ་ཡིན་པའི་ཕྱིར་དང༌། རྟགས་ཡོད་ཀྱང་རྟགས་བསྒྲུབ་བྱའི་ཆོས་ཀྱི་དངོས་དང་འབྲེལ་བ་མེད་པའི་རྟགས་ལྟར་སྣང་ལས་བློ་བདེ་སེམས་མེད་དུ་དཔྱོད་པའི་རྟོགས་པ་ནི་ཚད་མས་རྟོགས་པ་མེད་པ་དང་མཚུངས་པའི་ཕྱིར་རོ། །བློ་བདེ་སེམས་མེད་དངོས་པོའི་ཡོན་ཏན་དུ་ཡོད་དུ་ཆུག་མོད་ཅེས་ལྷའིའོ། །ཛྙཱ་ན་ཤྲཱིས། ì སྐྱེ་འཇིག་གི་རྟགས་ཡོད་ཀྱང་î ཞེས་སོ། །རྒྱན་གྱིས། ìཚད་མ་ལྟར་སྣང་དང་མཚུངས།î ཞེས་སོ། །ཐེ་ཚོམ་དང་མཚུངས་ཞེས་པ་ཆོས་མཆོག་གིས་སོ། །སྦྲང་མའི་ཚོགས་ལ་མེར་ཤེས་པ་ལྟར་ལོག་པའི་ཤེས་པར་མཚུངས་ཞེས་པ་ནི་རྒྱལ་བ་ཅན་གྱིའོ།།

དྲུག་པ་དོན་བསྡུ་བ་ནི། རང་བཞིན་དང་ནི་འབྲས་བུའམ། །སྣང་བ་མཐོང་བ་མེད་ཉིད་རྟགས།། འབྲེལ་དེ་དངོས་ལ་གྲུབ་ཡིན་ན། །རང་ལ་ཅི་ཡི་ཕྱིར་མ་གྲུབ།། ༡༡ གཞན་གྱིས་ཀྱང་གཞན་ལས་རྟོགས་པར། །མི་རིགས་་་་་་༌།། ཞེས་སྨོས་ཏེ། སྐྱེ་འཇིག་ཅན་དེ་བློ་བདེ་སེམས་མེད་དུ་བསྒྲུབ་པའི་རང་བཞིན་དང་ནི་འབྲས་བུའམ། ཡོད་ན་སྣང་དུ་རུང་བ་ལས་མཐོང་བ་མེད་པ་ཉིད་ཀྱི་རྟགས་གང་རུང་དུ་ཐལ། དེ་ལྟར་བསྒྲུབ་པའི་རྟགས་ཡང་དག་ཡིན་པའི་ཕྱིར་རོ། །འདོད་མི་ནུས་ཏེ། སྐྱེ་འཇིག་ཅན་དང་སེམས་མེད་ལ་རང་བཞིན་ནམ། དེ་ལས་བྱུང་བའི་འབྲེལ་བ་དངོས་པོ་ལ་གྲུབ་པ་ཡིན་ན། གྲངས་ཅན་རང་ལ་ཡང་ཅིའི་ཕྱིར་བློ་བདེ་སྐྱེ་འཇིག་ཅན་དུ་མ་གྲུབ། རྟགས་ཆོས་ལ་འབྲེལ་བ་མེད་ན་གཞན་གྱིས་ཀྱང་འབྲེལ་མེད་དོན་གཞན་གྱི་གཏན་ཚིགས་ལས་བསྒྲུབ་བྱ་རྟོགས་པར་མི་རིགས་པའི་ཕྱིར་རོ།། གསུམ་པ་བསྒྲུབ་པའི་ཐལ་བ་ལ་མཚུངས་པ་སྤང་བ་ནི། ་་་་་གཞན་གྱིས་བརྟགས་པ་ཡིས། །ཐལ་བ་བསྒྲུབ་པ་གཉིས་འབྲེལ་ཕྱིར།། གཅིག་མེད་ན་གཞན་དགག་ཕྱིར་ཡིན།། ༡༢ ཅེས་སྨོས་ཏེ། གལ་ཏེ་རྒོལ་བ་རང་གི་ཚད་མས་མ་གྲུབ་པར་གཞན་གྱིས་ཁས་བླངས་པ་རྟགས་སུ་མི་རུང་ཞིང༌། དེ་བརྗོད་པའི་ངག་གཞན་དོན་རྗེས་དཔག་ཏུ་མི་རིགས་ན། ཁྱོད་དང་སྔོན་གྱི་སློབ་དཔོན་གྱིས། གང་རྟག་ན་མ་བྱས་པས་ཁྱབ། དཔེར་ན་ནམ་མཁའ་བཞིན། སྒྲ་མི་རྟག་པར་ཁྱོད་ཀྱིས་ཁས་བླངས་སོ་ཞེས་གཞན་གྱིས་ཁས་བླངས་པའི་རྟགས་ལས་བསྒྲུབ་བྱ་གྲུབ་པར་འདོད་པ་དང་འགལ་ལོ་ཞེ་ན། གང་རྟག་ན་མ་བྱས་པས་ཁྱབ། དཔེར་ན་ནམ་མཁའ་བཞིན། སྒྲ་ནི་རྟག་པར་ཁྱོད་ཀྱིས་ཁས་བླངས་སོ་ཞེས་གཞན་གྲངས་ཅན་གྱིས་བརྟགས་པའི་ཁས་བླངས་རྟགས་སུ་བཀོད་ནས་མི་འདོད་པ་ཐལ་བར་འཕངས་པའི་བསྒྲུབ་པའི་ངག་ཆོས་ཅན། གཞན་གྱི་ཁས་བླངས་རྟགས་སུ་བཀོད་ཀྱང་ཚུལ་གསུམ་ཚད་མས་གྲུབ་པ་སྐབས་སུ་བབ་པའི་རྒོལ་བ་ལ་སྟོན་པའི་རྟགས་ཚིག་ཡིན་ཏེ། སྐབས་སུ་བབ་པའི་རྒོལ་བའི་ངོར་གཅིག་མི་རྟག་པ་མེད་ན་གཞན་བྱས་པ་དགག་པའི་ཕྱིར་དུ་འཕངས་པའི་བསྒྲུབ་པའི་ངག་ཡང་དག་ཡིན་པའི་ཕྱིར་ཏེ།

བྱས་མི་རྟག་གཉིས་འབྲེལ་བའི་ཕྱིར་རོ།། གཉིས་པ་དོན་སྨོས་པའི་དགོས་པ་ནི། དོན་སྨོས་དེ་ནི་སྒྲ་དག་དང༌། །རྟོག་པས་སྒྲོ་བཏགས་བདག་ཉིད་ཅན།། རྟགས་ཉིད་མིན་པར་གྲུབ་དོན་ཏེ། །དོན་ལས་དོན་ནི་གྲུབ་ཕྱིར་རོ།། ༡༣ རྟོག་དང་ལུང་དག་བྱེད་པ་པོའི། །འདོད་པ་ཙམ་དང་རྗེས་འབྲེལ་དང༌།། དངོས་ལས་གཞན་དུ་སྲིད་པའི་ཕྱིར། །བཏགས་པ་དག་ནི་འཁྲུལ་བ་ཡིན།། ༡༤ ཅེས་སྨོས་ཏེ། གང་ཞིག་གཉིས་ཀ་ལ་རབ་ཏུ་གྲུབ་པ་དེ་ནི་དོན་ཉིད་ཡིན་པས་དོན་སྨོས་ནས་ཅི་བྱ་ཞེ་ན། གཞན་དོན་རྗེས་དཔག་གི་མཚན་ཉིད་དུ་དོན་སྨོས་པ་དེ་ནི་སྒྲ་ཞེས་པ་ལུང་དག་ལས་བཤད་པ་དང༌། རྟོག་པས་སྒྲོ་བཏགས་པའི་བདག་ཉིད་ཅན་གྱི་ཕྱོགས་དང་མཐུན་པའི་ཕྱོགས་གང་རུང་སྒྲ་རྟག་པའམ་མི་རྟག་པར་བསྒྲུབ་པའི་རྟགས་ཉིད་དུ་འདོད་པ་དང༌། དེ་བརྗོད་པའི་ངག་རྣམས་བསྒྲུབ་པའི་ངག་ཡང་དག་མ་ཡིན་པར་བསྒྲུབ་པའི་དོན་དུ་ཡིན་ཏེ། དོན་ཚུལ་གསུམ་ཚང་བ་ལས་བསྒྲུབ་བྱའི་དོན་ནི་གྲུབ་པའི་ཕྱིར་རོ།། དེས་ན་རྟོག་པ་དང་ལུང་དག་རང་བྱེད་པ་པོའི་འདོད་པ་ཙམ་དང་རྗེས་སུ་འབྲེལ་བའི་ཕྱིར་དང༌། མཐུན་ཕྱོགས་ཀྱི་དངོས་པོ་ལས་གཞན་དུ་སྲིད་པའི་ཕྱིར། ལུང་ལས་བཤད་པ་དང་རྟོག་པས་བཏགས་པའི་གཏན་ཚིགས་དག་ནི་འཁྲུལ་བ་ཡིན་ནོ།།གསུམ་པ་གཞན་ལུགས་བཀག་པའི་སྒོ་ནས་མཚན་གཞི་ ངོས་གཟུང་བ་ལ་བཞི། ཕྱོགས་དང་རྟགས་གཉིས་ཀའི་ཚིག་སྒྲུབ་བྱེད་ཡིན་པ་དགག །དེ་ལ་རྩོད་པ་སྤང༌། ཕྱོགས་ཚིག་སྒྲུབ་བྱེད་ཡིན་ན་ཧ་ཅང་ཐལ། ཕྱོགས་ཚིག་སྒྲུབ་བྱེད་ཡིན་པའི་རིགས་པ་གཞན་དགག་པའོ། །དང་པོ་ནི། དོན་གྱིས་དོན་རྟོགས་ཕྱིར་དོན་ལ། །ཕྱོགས་དང་གཏན་ཚིགས་བརྗོད་ནུས་མེད།། དེས་ན་དེ་དག་རང་ཉིད་ལ། །སྒྲུབ་པར་བྱེད་པར་གནས་མ་ཡིན།། ༡༥ ཅེས་སྨོས་ཏེ། རང་གི་མཐོང་བའི་དོན་གཞན་ལ་རབ་ཏུ་གསལ་བར་བྱེད་པའི་ངག་དེའི་མཚན་གཞི་ཇི་ལྟ་བུ་ཞེ་ན། འདི་ལ་རིགས་པ་ཅན་པ་ལ་སོགས་པ་རྣམས་ནི་སྒྲུབ་པའི་ངག་ཡན་ལག་ལྔ་ཡིན་ཏེ།

དམ་བཅའ་དང༌། གཏན་ཚིགས་དང༌། དཔེ་དང༌། ཉེར་སྦྱོར་དང༌། མཇུག་བསྡུ་བ་རྣམས་སོ་ཞེས་ཟེར་རོ། །རང་གི་སྡེ་པ་ཁ་ཅིག་ཀྱང་ཡན་ལག་གསུམ་ཡིན་ཏེ། དམ་བཅའ་དང༌། གཏན་ཚིགས་དང༌། དཔེའོ་ཞེས་ཟེར་རོ།། དེ་ནི་མ་ཡིན་ཏེ། ཚུལ་གསུམ་ཚང་བའི་དོན་གྱིས་བསྒྲུབ་བྱའི་དོན་རྟོགས་པའི་ཕྱིར་ན། དོན་སྒྲ་མི་རྟག་པར་བསྒྲུབ་པ་ལ་སྒྲ་མི་རྟག་ཅེས་པའི་ཕྱོགས་ཚིག་དང༌། གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན། སྒྲ་ཡང་བྱས་ཞེས་གཏན་ཚིགས་བརྗོད་པ་གཉིས་ཀ་ལ་དངོས་སུ་ནུས་པ་མེད་དོ། །དེས་ན་ཕྱོགས་ཚིག་དང་རྟགས་ཚིག་དེ་དག་རང་ཉིད་ལས་བསྒྲུབ་བྱ་དངོས་སུ་སྒྲུབ་པར་བྱེད་པར་གནས་པ་མ་ཡིན་ཏེ། བསྒྲུབ་བྱ་དང་དངོས་སུ་འབྲེལ་བ་མེད་པའི་ཕྱིར་རོ་ཞེས་རྒྱན་གྱིའོ།། དེ་ལྟར་ནི་འགྱུར་མོད་ཀྱི། སློབ་དཔོན་སྒྲ་ལས་བྱུང་བའི་ཚད་མ་བཞེད་པའི་ཕྱིར། ཕྱོགས་ཚིག་ཀྱང་སྒྲུབ་བྱེད་དུ་རིགས་སོ་ཞེ་ན། བཤད་པ། ཕྱོགས་ཀྱི་ཚིག་དེ་སྨྲ་བ་པོའི། །བསམ་པ་སྟོན་པར་བྱེད་པ་ལ།། ཚད་དེ་ཡིན་ལས་ཐེ་ཚོམ་དག །སྐྱེ་ཕྱིར་དངོས་སུ་སྒྲུབ་བྱེད་མིན།། ༡༦ བསྒྲུབ་པར་བྱ་བ་བརྗོད་པ་ཡིས། །བརྒྱུད་པ་ཡིས་ཀྱང་ནུས་པ་མེད།། ཅེས་སྨོས་ཏེ། སློབ་དཔོན་ནི་སྒྲ་མི་རྟག་ཅེས་པའི་ཕྱོགས་ཀྱི་ཚིག་དེ་རང་སྨྲ་བ་པོའི་བསམ་པ་སྟོན་པར་བྱེད་པ་ལ་སྒྲུབ་བྱེད་ཚད་མ་ཡིན་པར་བཞེད་ཀྱི། ཕྱོགས་ཚིག་དེ་ལས་ཐེ་ཚོམ་དག་སྐྱེ་བའི་ཕྱིར་ཕྱོགས་དངོས་སུ་སྒྲུབ་བྱེད་དུ་བཞེད་པ་མ་ཡིན་ནོ། །དེ་བས་ན་བསྒྲུབ་པར་བྱ་བ་བརྗོད་པའི་ཚིག་དེ་ཡིས་བསྒྲུབ་བྱ་དངོས་སུ་བསྒྲུབ་ནུས་པ་ལྟ་ཞོག བརྒྱུད་པ་ཡིས་ཀྱང་བསྒྲུབ་པའི་ནུས་པ་མེད་དོ། །དེ་ལྟར་ན་བསྒྲུབ་པའི་ངག་གི་ཡན་ལག་ཏུ་གཏན་ཚིགས་ཀྱང་བརྗོད་མི་དགོས་པར་འགྱུར་ཏེ། ཕྱོགས་ཚིག་བཞིན་དུ་རྟགས་ཚིག་གིས་ཀྱང་བསྒྲུབ་བྱ་བསྒྲུབ་མི་ནུས་པའི་ཕྱིར་རོ་ཞེ་ན། བཤད་པ། གཏན་ཚིགས་བརྗོད་པ་རང་ཉིད་ལ། །ནུས་པ་མེད་ཀྱང་ནུས་སྟོན་བྱེད།།

༡༧ ཅེས་སྨོས་ཏེ། གཏན་ཚིགས་བརྗོད་པའི་ཡན་ལག་གཉིས་ལྡན་གྱི་ངག་ཆོས་ཅན། རང་ཉིད་ལ་བསྒྲུབ་བྱ་དངོས་སུ་བསྒྲུབ་པའི་ནུས་པ་མེད་ཀྱང་སྐབས་སུ་བབ་པའི་རྒོལ་བ་ལ་བརྗོད་དགོས་ཏེ། དེའི་ངོར་བསྒྲུབ་བྱ་བསྒྲུབ་ནུས་ཀྱི་ཚུལ་གསུམ་སྟོན་བྱེད་ཡིན་པའི་ཕྱིར། གཉིས་པ་རྩོད་པ་སྤང་བ་ལ་བཞི། སློབ་དཔོན་གྱི་ལུང་དང་འགལ་བའི་རྩོད་པ་ སྤང༌། ཕྱོགས་ཚིག་ལའང་ནུས་པ་ཡོད་པའི་སྒྲུབ་བྱེད་དགག །དེས་ན་ཕྱོགས་ཚིག་དགོས་པ་མེད་པ། དེ་ལའང་རྩོད་པ་སྤང་བའོ། །དང་པོ་ནི། གལ་ཏེ་སློབ་དཔོན་གྱིས། རང་གི་ངེས་བཞིན་གཞན་དག་ལ། །ངེས་པ་བསྐྱེད་པར་འདོད་པ་ཡིས།། ཕྱོགས་ཆོས་འབྲེལ་བ་བསྒྲུབ་བྱ་དག །བརྗོད་པ་ལས་གཞན་སྤང་བར་བྱ།། ཞེས་གསུངས་པ་དང་འགལ་ལོ་ཞེ་ན། དེ་ནི་མ་ཡིན་ཏེ། གཏན་ཚིགས་དོན་གྱི་ཡུལ་ཉིད་ཀྱིས། །ནུས་མེད་དེ་ནི་བརྗོད་པར་བཤད།། ཅེས་སྨོས་ཏེ། ཇི་སྐད་དུ། དེ་ལ་དཔག་བྱ་བསྟན་པ་ནི། །གཏན་ཚིགས་དོན་གྱི་ཡུལ་དུ་འདོད། །ཅེས་གསུངས་པའི་ཚུལ་གྱིས་ཕྱོགས་དེ་གཏན་ཚིགས་ཀྱི་དོན་ཚུལ་གསུམ་གྱི་ནུས་པ་འཇུག་པའི་ཡུལ་དུ་བསྟན་པ་ཉིད་ཀྱིས་ཕྱོགས་ཚིག་ལ་བསྒྲུབ་བྱ་བསྒྲུབ་པའི་ནུས་པ་མེད་པ་དེ་ནི་བརྗོད་པར་བཤད་པའི་ཕྱིར་རོ། །དེ་ལྟར་ན་འབྲེལ་བ་བསྒྲུབ་བྱ་དག་ཅེས་བཤད་པ་ཇི་ལྟར་དྲང་ཞེ་ན། དེ་ནི་སྒྲུབ་པའི་ངག་འགོད་པའི་ཚེ་བྱས་ན་མི་རྟག་པས་ཁྱབ་ཅེས་པའི་སྐབས་སུ་བསྒྲུབ་བྱའི་ཆོས་བརྗོད་པ་ལ་དགོངས་ནས་དེ་སྐད་དུ་གསུངས་པའོ་ཞེས་རྒྱན་གྱིས་སོ།། གཉིས་པ་ཕྱོགས་ཚིག་ལའང་ནུས་པ་ཡོད་པའི་སྒྲུབ་བྱེད་དགག་པ་ནི། གལ་ཏེ་དེ་ལའང་ནུས་ཡོད་དེ། །གཏན་ཚིགས་ཚིག་ནི་འཇུག་ཕྱིར་ན།། ༡༨ དེ་ནི་ཐེ་ཚོམ་གྱིས་ཤེས་པར། །འདོད་པས་སྐབས་ལ་བརྟེན་པ་ཡིན།། མི་མཐུན་ཕྱོགས་ཁས་ལེན་ན་ཡང༌། །དེ་མཚུངས་ཕྱིར་ན་ཐུག་མེད་འགྱུར།། ༡༩ ཞེས་སྨོས་ཏེ། གལ་ཏེ་ཕྱོགས་ཚིག་དེ་ལའང་བསྒྲུབ་བྱ་བསྒྲུབ་པའི་ནུས་པ་ཡོད་དེ། དེ་ལ་བརྟེན་ནས་གཏན་ཚིགས་ཀྱི་ཚིག་ནི་འཇིག་པའི་ཕྱིར་ཞེ་ན།

གཏན་ཚིགས་ཀྱི་ཚིག་དེ་ནི་བསྒྲུབ་བྱ་ལ་ཐེ་ཚོམ་གྱིས་ཤེས་པར་འདོད་པས་དྲི་བ་དང༌། རྟགས་འགོད་པ་སྐབས་སུ་བབ་པ་ལ་བརྟེན་ནས་འདུག་པ་ཡིན་པའི་ཕྱིར་དང༌། མི་མཐུན་ཕྱོགས་ཁས་ལེན་ན་ཡང་གཏན་ཚིགས་ཀྱི་ཚིག་འཇུག་པ་དེ་མཚུངས་པའི་ཕྱིར། དེ་ཙམ་གྱི་བསྒྲུབ་བྱ་བསྒྲུབ་ནུས་པར་འཇོག་ན་ཐུག་མེད་དུ་འགྱུར་རོ་ཞེས་རྒྱན་གྱིས་སོ།། གསུམ་པ་དེས་ན་ཕྱོགས་ཚིག་དགོས་པ་མེད་པ་ནི། ནང་གི་ཡན་ལག་ནུས་པ་ནི། །ཚུལ་གསུམ་དག་ལ་ཡང་དག་གནས།། དེ་ལ་དྲན་པ་བསྐྱེད་པ་ནི། །དེ་ཉིད་ཚིག་ལ་ཡང་དག་གནས།། ༢༠ ཞེས་སྨོས་ཏེ། སྒྲུབ་པའི་ངག་གི་ཡན་ལག་ཏུ་ཕྱོགས་བརྗོད་མི་དགོས་ཏེ། དེར་ཕྱོགས་མ་བརྗོད་ཀྱང་ནང་གི་ཡན་ལག་བསྒྲུབ་བྱ་ལ་རྟོགས་པ་བསྐྱེད་པའི་ནུས་པ་ནི་ཚུལ་གསུམ་པོ་དག་ལ་ཡང་དག་པར་གནས་ལ། ཚུལ་གསུམ་དེ་ལ་དྲན་པ་བསྐྱེད་པ་ནི་རྟགས་དེ་ཉིད་བརྗོད་པའི་ཚིག་ཡན་ལག་གཉིས་ལྡན་ལ་ཡང་དག་པར་གནས་པའི་ཕྱིར་རོ། །དེ་བཞིན་དུ་ཉེར་སྦྱོར་དང་མཇུག་སྡུད་སོགས་ལའང་དགོས་པ་མེད་དེ། ཇི་སྐད་དུ། ìདམ་བཅའ་བ་ནི་ལུང༌། གཏན་ཚིགས་ནི་རྗེས་སུ་དཔག་པ། དཔེ་ནི་མངོན་སུམ། ཉེ་བར་གཏོད་པ་ནི་ཉེ་བར་འཇལ་བའི་ཚད་མ། ཚད་མ་ཐམས་ཅད་ཀྱི་བྱེད་པའི་ཡུལ་རབ་ཏུ་སྟོན་པ་ལྷུར་བྱེད་པ་ནི་མཇུག་བསྡུ་བ་ཡིན་ནོ།།î ཞེས་བྱ་བ་ལ་སོགས་པ་ནི་ཚིག་གི་ཚུལ་ཙམ་དུ་ཟད་པས་མི་རིགས་སོ་ཞེས་རྒྱན་གྱིའོ།། བཞི་པ་དེ་ལ་རྩོད་པ་སྤང་བ་ནི། གལ་ཏེ་ཡུལ་བསྟན་མེད་པར་ནི། །གཏན་ཚིགས་འཇུག་པ་མེད་པའི་ཕྱིར།། ཡུལ་བསྟན་པ་དག་ཉིད་ལས་ནི། །ནུས་པ་གྲུབ་པར་འདོད་ཅེ་ན།། ༢༡ ཞེས་སྨོས་ཏེ། གལ་ཏེ་བསྒྲུབ་པའི་ངག་གི་ཡན་ལག་ཏུ་རྟགས་ཀྱི་ཡུལ་བསྒྲུབ་བྱ་དངོས་སུ་བསྟན་པ་མེད་པར་ནི་གཏན་ཚིགས་འཇུག་པ་མེད་པའི་ཕྱིར། བསྒྲུབ་པའི་ངག་གི་ཡན་ལག་ཏུ་ཡུལ་བསྒྲུབ་བྱ་དངོས་སུ་བསྟན་པ་དག་ཉིད་ལས་ནི་བསྒྲུབ་བྱ་བསྒྲུབ་པའི་ནུས་པ་གྲུབ་པར་འདོད་དོ་ཞེ་ན། བཤད་པ། ཁྱབ་སྔོན་ཅན་ལ་དེ་མེད་ཀྱང༌།

།སྒྲ་ནི་བྱས་ཡིན་འདི་འདྲ་ཀུན།། མི་རྟག་ཅེས་ནི་བརྗོད་པས་ཀྱང༌། །དོན་གྱིས་དེ་ནི་འཇིག་བློར་འགྱུར།། ༢༢ ཞེས་སྨོས་ཏེ། འདི་ལ་ཐེ་ཚོམ་ལ་སོགས་པ་དག་ཀྱང་རྒྱུ་ཉིད་དུ་ཐལ་ལོ་ཞེས་བརྗོད་ཟིན་ཏོ། །གཞན་ཡང་བསྒྲུབ་པའི་ངག་གི་ཡན་ལག་ཏུ་ཕྱོགས་ཚིག་བརྗོད་པ་དགོས་པ་མེད་དེ། ཁྱབ་པ་སྔོན་དུ་འགྲོ་བ་ཅན་གྱི་བསྒྲུབ་པའི་ངག་ལ་ཕྱོགས་དེ་དངོས་སུ་བརྗོད་པ་མེད་ཀྱང་ཚུལ་གསུམ་ལ་དྲན་པ་བསྐྱེད་པར་ནུས་ཤིང༌། སྒྲ་ནི་བྱས་པ་ཡིན་ལ། གང་བྱས་པ་འདི་འདྲ་བ་ཀུན་མི་རྟག་སྟེ། དཔེར་ན་བུམ་པ་བཞིན་ཞེས་ནི་བརྗོད་པས་ཀྱང་ཚུལ་གསུམ་ལ་དྲན་པ་སྐྱེས་པ་ལས་དོན་གྱིས་སྒྲ་དེ་ནི་འཇིག་པར་རྟོགས་པའི་བློ་སྐྱེ་བར་འགྱུར་བའི་ཕྱིར། དེ་ཡང་གང་ལས་ཤེ་ན། འདི་ལྟར། ཕྱོགས་བསྟན་པ་ནི་མེད་ན་ཡང༌། །འགྲུབ་པ་ལ་ནི་གེགས་མེད་ཕྱིར།། གསུམ་ལས་ཚུལ་གང་རུང་བ་ཉིད། །མ་བསྟན་མ་ཚང་ཡིན་པར་བརྗོད།། ༢༣ ཅེས་སྨོས་ཏེ། དེའི་ཚེ་ཚུལ་གསུམ་ལ་ངེས་ཤེས་སྐྱེས་པ་ན་ཤུགས་ཀྱིས་སྒྲ་མི་རྟག་པར་རྟོགས་པའི་བློ་སྐྱེ་བར་འགྱུར་ཏེ། དེའི་ཚེ་ཕྱོགས་དངོས་སུ་བསྟན་པ་ནི་མེད་ན་ཡང་སྒྲ་མི་རྟག་པར་རྟོགས་པའི་བློ་འགྲུབ་པ་ལ་ནི་གེགས་མེད་པའི་ཕྱིར། དེས་ན་ཚུལ་གསུམ་ལས་ཚུལ་གང་ཡང་རུང་བ་གཅིག་ཉིད་མ་བསྟན་ན་བསྒྲུབ་པའི་ངག་མ་ཚང་བ་ཡིན་པར་བརྗོད་ཀྱི། ཕྱོགས་མ་བརྗོད་ཀྱང་བསྒྲུབ་པའི་ངག་མ་ཚང་བར་མི་འགྱུར་རོ་ཞེས་རྒྱན་གྱིའོ།། ལྷ་དབང་བློས། ìའདི་བཤད་ཟིན་ཏོ་དེ་མེད་ཀྱང༌། །ཞེས་འདོན་ནས་དེ་ནི་ཐེ་ཚོམ་གྱིས་ཤེས་པར་ཞེས་སྐྱོན་བཤད་ཟིན་ཏོ། །གཞན་ཡང་ཕྱོགས་ཀྱི་ཚིག་དེ་མེད་ཀྱང་སྒྲ་ནི་བྱས་པ་ཡིན།î ཅེས་སོགས་སྔ་མ་བཞིན་འཆད་དོ།། གསུམ་པ་ཕྱོགས་ཚིག་བསྒྲུབ་པའི་ངག་གི་ཡན་ལག་ཡིན་ན་ཧ་ཅང་ཐལ་བ་ནི། བསྒྲུབ་བྱ་བརྗོད་པར་དམ་བཅས་ནའང༌། །སྨྲ་དེ་ལ་སྐྱོན་འཐད་མིན་ཏེ།། སྒྲུབ་བྱེད་དབང་དུ་བྱས་ཉིད་ཀྱིས། །གཏན་ཚིགས་ལྟར་སྣང་ཐལ་མིན་ཕྱིར།།

༢༤ ཁྱད་པར་མེད་པར་བརྗོད་ན་ཡང༌། །རིགས་གཅིག་ཐེ་ཚོམ་སྐྱེ་འགྱུར་ཏེ།། གཞན་དུ་བསྒྲུབ་བྱ་བརྗོད་པ་ཀུན། །དམ་བཅའ་བར་ནི་ཐལ་བར་འགྱུར།། ༢༥ ཞེས་སྨོས་ཏེ། བསྒྲུབ་བྱ་བརྗོད་པ་རྟགས་ཚིག་གི་ཡན་ལག་ཏུ་ཁས་ལེན་ན་བྱེ་བྲག་པ་དང༌། རིགས་པ་ཅན་པ་ལ་ཁས་བླངས་འགལ་ཞིང༌། ངེད་ལ་ནི་མེད་དེ། བསྒྲུབ་བྱ་བརྗོད་པ་དམ་བཅའི་མཚན་ཉིད་དུ་སྨྲས་ནའང་སྨྲ་བ་དེ་ལ་དཔེ་རྟགས་མ་གྲུབ་པར་བརྗོད་པ་དམ་བཅའ་བར་ཐལ་བའི་སྐྱོན་འཐད་པ་མ་ཡིན་ཏེ། དཔེ་དང་གཏན་ཚིགས་ལྟར་སྣང་བ་བརྗོད་པ་ནི། སྒྲུབ་བྱེད་བརྗོད་པའི་དབང་དུ་བྱས་པ་ཉིད་ཀྱིས་ནའོ། །ཁྱེད་འདོད་པ་ལྟར་བསྒྲུབ་བྱ་དང་སྒྲུབ་བྱེད་ཁྱད་པར་མེད་པར་བསྒྲུབ་པར་བྱ་བ་དེ་བསྟན་པ་ཁོ་ན་དམ་བཅའ་ཡིན་ནོ་ཞེས་བརྗོད་པ་ཡང་བསྒྲུབ་བྱ་བརྗོད་པ་དང་རིགས་གཅིག་པ་ཞིག་ལ་བསྒྲུབ་བྱ་བརྗོད་པ་ཡིན་ནམ་སྙམ་དུ་ཐེ་ཚོམ་སྐྱེ་བར་འགྱུར་གྱི། དཔེ་རྟགས་མ་གྲུབ་པ་བརྗོད་པ་ནི་བསྒྲུབ་བྱ་བརྗོད་པ་དང་རིགས་མི་གཅིག་པའི་ཕྱིར་རོ། །དེ་ལས་གཞན་དུ་མ་འོངས་པ་ན་བསྒྲུབ་པར་བྱ་བ་ཐམས་ཅད་བསྒྲུབ་བྱ་ཡིན་ན། རྫ་མཁན་གྱིས་བུམ་པར་བསྒྲུབ་པར་བྱའོ་ཞེས་བརྗོད་པ་ལ་སོགས་པ་ཀུན་དམ་བཅའ་བར་ནི་ཐལ་བར་འགྱུར་ཏེ། བསྒྲུབ་བྱ་བརྗོད་པ་ཡིན་པའི་ཕྱིར། སྐྱོན་དེ་ཉིད་སྤང་བར་འདོད་ནས། གལ་ཏེ་གྲུབ་བརྗོད་སྒྲུབ་བྱེད་ཕྱིར། །གཞན་དག་ལ་ཡང་སྔོན་མེད་ན།། ཞེས་སྨོས་ཏེ། གལ་ཏེ་ཕྱོགས་ཚིག་སྒྲུབ་པའི་ངག་གི་ཡན་ལག་ཏུ་འདོད་པའི་གཞན་རིགས་པ་ཅན་པ་དག་ལ་ཡང་དཔེ་རྟགས་མ་གྲུབ་པ་བརྗོད་པ་དམ་བཅར་ཐལ་བའི་སྐྱོན་མེད་དེ། བསྒྲུབ་བྱ་བརྗོད་པ་ཡིན་ན་མ་གྲུབ་པ་བརྗོད་དགོས་ལ། དཔེ་རྟགས་མ་གྲུབ་པར་བརྗོད་པ་ནི་གྲུབ་ཟིན་བརྗོད་པའི་ཕྱིར་ཏེ། དེ་སྒྲུབ་བྱེད་བརྗོད་པའི་ཕྱིར་ཞེ་ན། བཤད་པ། ད་ནི་བསྒྲུབ་བྱ་བསྟན་པ་དག །ཇི་ལྟར་སྒྲུབ་བྱེད་ཡན་ལག་ཡིན།། ༢༦ ཅེས་སྨོས་ཏེ། ད་ནི་བསྒྲུབ་བྱ་བསྟན་པའི་ངག་དག་ཆོས་ཅན།

ཇི་ལྟར་ན་སྒྲུབ་བྱེད་བརྗོད་པའི་ཡན་ལག་ཡིན་ཏེ། མ་གྲུབ་པར་བརྗོད་པའི་ཕྱིར། བཞི་པ་ཕྱོགས་ཚིག་སྒྲུབ་བྱེད་ཡིན་པའི་རིགས་པ་གཞན་དགག་པ་ནི། ལྟར་སྣང་བཅས་སོགས་བཀོད་པ་དང༌། །ལན་ནི་འབྲེལ་མེད་བཞད་གད་དེ།། འདི་ལྟར་དེ་ནི་རིགས་པ་ཉིད། །མ་ཡིན་ནོ་ཞེས་བཤད་ཟིན་ཏོ།། ༢༧ ཞེས་སྨོས་ཏེ། མང་པོས་ལེན་པའི་བུ་ལ་སོགས་པ་རིགས་སྒོའི་འགྲེལ་བྱེད་ཁ་ཅིག་རིགས་པ་ཅན་པ་ན་རེ། ཕྱོགས་ཚིག་ཀྱང་སྒྲུབ་བྱེད་ཡིན་ཏེ། ལྟར་སྣང་བ་དང་བཅས་ཏེ་བརྗོད་པའི་ཕྱིར་ཞེས་ཟེར། དེ་ལ་མངོན་སུམ་ཡང་སྒྲུབ་བྱེད་དུ་ཐལ། མངོན་སུམ་ལྟར་སྣང་བ་དང་བཅས་པ་ལྷན་ཅིག་པར་མཐོང་བའི་ཕྱིར་ཞེས་སུན་འབྱིན་པ་ལ་སྒྲུབ་བྱེད་བརྗོད་པའི་ཚིག་ཏུ་གྱུར་པ་ལྟར་སྣང་བ་དང་བཅས་པ་བསྟན་ནོ་ཞེས་ཟེར། དེ་ལ་སུན་འབྱིན་པ་ཡང་སྒྲུབ་བྱེད་དུ་ཐལ། སྒྲུབ་བྱེད་བརྗོད་པའི་ཚིག་གིས་ཁྱད་པར་བྱས་པའི་ལྟར་སྣང་བ་དང་བཅས་པ་བརྗོད་པའི་ཕྱིར་ཞེས་སུན་འབྱིན་ནོ། །ཕྱོགས་དང་ཕྱོགས་ཚིག་སྒྲུབ་བྱེད་ཡིན་པའི་ཤེས་བྱེད་དུ་ལྟར་སྣང་བཅས་སོགས་བཀོད་པ་དང༌། དེ་ལ་མངོན་སུམ་གྱིས་མ་ངེས་པ་ལ་སོགས་པའི་ལན་ནི་རིགས་པ་ཅན་པ་མི་འདོད་པའི་ཕྱོགས་སྔ་མ་བསུ་ནས་འབྲེལ་མེད་ཀྱི་རྩོད་པ་བྱེད་པ་མཁས་པ་རྣམས་ཀྱིས་བཞད་གད་ཀྱི་གནས་སོ། །དེ་ཡང་ཇི་ལྟར་ཞེ་ན། འདི་ལྟར་ཕྱོགས་དང་ཕྱོགས་ཚིག་སྒྲུབ་བྱེད་དུ་ཁས་ལེན་པ་དེ་ནི་རིགས་པ་ཅན་པའི་འདོད་པར་རིགས་པ་ཉིད་མ་ཡིན་ནོ་ཞེས་བཤད་ཟིན་ཏོ། །གང་དུ་བཤད་ན། རིགས་པ་ཅན་པའི་རྟགས་ཀྱི་མཚན་ཉིད་བརྗོད་པའི་སྐབས་སུ་བཤད་དོ་ཞེས་ལྷ་དབང་བློས་སོ།།

དེས་ན་བོད་ཀྱི་མཁས་པ་ཕལ་མོ་ཆེ་དག །དོན་གྱི་དོན་རྟོགས་ཕྱིར་དོན་ལ། །ཞེས་སོགས་ཕྱོགས་ཚིག་བསྒྲུབ་པའི་ངག་གི་ཡན་ལག་ཏུ་འདོད་པ་འགོག་པའི་གཞུང་རྣམས་འཆད་པ་ན། རིགས་པ་ཅན་པས་ཕྱོགས་ཚིག་སྒྲུབ་བྱེད་དུ་སྨྲས་པར་བསམས་ནས་རྩོད་པ་དང་ལན་འདེབས་པའི་ཚུལ་མཛད་པར་སྣང་སྟེ། དེ་ནི་གཞོན་ནུ་མ་མང་པོས་ལེན་པའི་བུ་ལ་སློབ་དཔོན་གྱིས་བཞད་གད་དུ་བགྱིས་པ་དེ་དག་ཁྱེད་རྣམས་ཀྱི་ཐོག་ཏུ་ཡང་བབས་པ་ཡིན་ཏེ། རིགས་པ་ཅན་པས་ཁས་མ་བླངས་པའི་ཕྱོགས་སྔ་མ་བསུས་ནས་འབྲེལ་མེད་ཀྱི་དགག་པ་བྱེད་པའི་ཕྱིར་རོ།། རིགས་པ་ཅན་པས་ཕྱོགས་ཚིག་སྒྲུབ་བྱེད་དུ་ཁས་མ་བླངས་ཏེ། ཇི་སྐད་དུ། ལྷ་དབང་བློས། ìལྟར་སྣང་བ་དང་བཅས་པ་བརྗོད་པ་ལ་སོགས་པ་ལ་བཟློག་ན་གནོད་པ་ཅན་གྱི་ཚད་མ་མེད་པས། ཁྱད་པར་མེད་པའི་གཏན་ཚིགས་ཉིད་མ་ཡིན་པས་ན། དེ་ནི་ཕྱོགས་སྔ་མ་ཉིད་མ་ཡིན་ནོ།།î ཞེས་དང༌། ìདེ་བས་ན་འདིས་ཕྱོགས་སྔ་མའི་ལན་མ་བཏབ་པ་ཉིད་ཀྱི་ཕྱིར་ཞེས་བཞད་གད་དུ་བྱས་པ་ཡིན་ནོ། །དེ་བས་ན་འདི་ཕྱོགས་སྔ་མ་ཉིད་མ་ཡིན་ནོ།།î ཞེས་གསུངས་པས་སོ།།གཉིས་པ་ངག་གི་བརྗོད་བྱ་བསྒྲུབ་བྱ་དང་སྒྲུབ་བྱེད་ཀྱི་ རྣམ་པར་བཞག་པ་ལ་གཉིས། ཤུགས་བསྟན་བསྒྲུབ་བྱའི་རང་བཞིན། དངོས་བསྟན་སྒྲུབ་བྱེད་ཀྱི་རང་བཞིན་བཤད་པའོ། །དང་པོ་ལ་གསུམ། རང་ལུགས་ཀྱི་བསྒྲུབ་བྱའི་རྣམ་གཞག །གཞན་ལུགས་ཀྱི་བསྒྲུབ་བྱའི་རྣམ་གཞག །དམ་བཅའ་ལྟར་སྣང་གི་དཔེ་དགག་པའོ། །དང་པོ་ལ་གཉིས། བསྒྲུབ་བྱའི་མཚན་ཉིད་སྤྱིར་བསྟན། མ་གསལ་བ་བྱེ་བྲག་ཏུ་བཤད་པའོ། ། དང་པོ་ལ་གཉིས། སྤྱིའི་དོན་དང༌། གཞུང་གི་དོན་ནོ། །དང་པོ་ནི། བསྒྲུབ་བྱའི་མཚན་ཉིད་འདི་ལ་ལོག་རྟོག་སེལ་བའི་དབང་དུ་བྱས་པ་དང༌། རིགས་མི་མཐུན་སེལ་བའི་དབང་དུ་བྱས་པ་གཉིས་ལས། དང་པོའི་དབང་དུ་བྱས་ནས་ཀུན་ལས་བཏུས་སུ་མཚན་ཉིད་ལྔ་ལྡན་དུ་གསུངས་ཤིང༌། དེ་དག་གི་རྣམ་བཅད་ཀྱི་དགོས་པ་ནི་གཞུང་ལས་ཤེས་པར་བྱ་ལ།

ཅིའི་ཕྱིར་བསྟན་བྱ་བ་སྨོས་ཞེ་ན། བསྒྲུབ་པའི་ངག་གི་ཡན་ལག་ཏུ་བསྒྲུབ་བྱ་དངོས་སུ་སྨོས་ནས་ཕྱི་རྒོལ་ལ་བསྟན་པར་བྱ་བ་མ་ཡིན་མོད་ཀྱི། ཚུལ་གསུམ་དངོས་སུ་བསྟན་པའི་ཤུགས་ལ་ངོ་བོ་ལ་སོགས་པའི་ཁྱད་ཆོས་ལྔ་དང་ལྡན་པ་བསྟན་པར་བྱའོ་ཞེས་པའོ། །ཅི་སྟེ་བསྟན་བྱ་བ་དེ་ཡང་དུས་གསུམ་དང་འབྲེལ་བའི་བྱ་བའི་རྐྱེན་གྱི་མཐའ་ཅན་ཡིན་པས་དུས་གསུམ་ཀའི་ཡུལ་ཅན་ཡིན་ལ། དེའི་ཕྱིར་འདས་པའི་དུས་སམ། མ་འོངས་པའི་དུས་སམ། ད་ལྟར་བའི་དུས་ཀྱི་ངོ་བོ་ལ་སོགས་པའི་ཁྱད་པར་དང་ལྡན་པའི་བསྟན་བྱ་བ་བསྒྲུབ་བྱ་ཡིན་པར་འགྱུར་རོ་ཞེ་ན། དང་པོ་ནི་མ་ཡིན་ཏེ། ད་ལྟ་རྒོལ་བས་བསྒྲུབ་བྱར་ཁས་བླངས་པ་ལ་མ་ཁྱབ་པའི་ཕྱིར་རོ། །གཉིས་པ་ལྟར་ཡང་མ་ཡིན་ཏེ། ཉེས་པ་སྔ་མ་གནས་པའི་ཕྱིར་དང༌། ད་ལྟར་ཡང་དཔེར་རྟགས་མ་གྲུབ་པ་མ་འོངས་པ་ན་བསྒྲུབ་བྱར་བསྟན་པར་བྱ་བ་ཡིན་པས་བསྒྲུབ་བྱར་ཐལ་བའི་ཕྱིར་རོ། །དེའི་ཕྱིར་ད་ལྟ་བསྒྲུབ་བྱ་ཁོ་ནར་བསྟན་པར་བྱ་བ་རང་ཉིད་འདོད་ཅིང་མ་བསལ་བ་བསྒྲུབ་བྱ་ཡིན་ནོ་ཞེས་བྱ་བ་འདི་གཞུང་གི་དོན་དུ་གནས་པ་ཡིན་ནོ།། དེ་ལྟར་ན་འདས་མ་འོངས་ཀྱི་རྒོལ་བའི་འདོད་ཡུལ་བསྒྲུབ་བྱ་མ་ཡིན་པར་འགྱུར་རོ་ཞེ་ན། འདོད་པ་ཉིད་དེ། འདས་པའི་བསྒྲུབ་བྱ་ལ་རྟགས་ཀྱི་བྱེད་པ་ཞུགས་པས་གྲུབ་ཟིན་པའི་ཕྱིར་དང༌། རྒོལ་བས་མ་འོངས་པ་བསྒྲུབ་བྱར་ཁས་བླངས་པ་མེད་པའི་ཕྱིར་རོ། །གལ་ཏེ་དུས་གསུམ་གྱི་བྱེ་བྲག་ངེས་པར་མ་བཟུང་ན་དུས་གསུམ་ཀའི་ངོ་བོ་ལ་སོགས་པའི་ཆོས་ལྔ་ཚང་བ་གང་ཡིན་པ་དེ་བསྒྲུབ་བྱར་བསྟན་པ་ཡིན་ནོ་ཞེ་ན། དེ་ལྟར་ན་རིགས་པའི་སྒོར་བསྒྲུབ་པར་བྱ་བ་ཉིད་དུ་འདོད་པར་གྱུར་པ་ཕྱོགས་ཡིན་ནོ་ཞེས་པ་འདིས་བསྒྲུབ་བྱའི་མཚན་ཉིད་ཁ་ན་མ་ཐོ་བ་མེད་པ་བསྟན་པར་མི་འགྱུར་ཏེ། འགྱུར་བ་ཞེས་བྱུང་བའི་དུས་ངེས་པར་བཟུང་བའི་ཕྱིར་རོ། །དེ་ལྟར་མ་ཡིན་ན་རིགས་པའི་སྒོར་དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་པ་བསལ་བའི་ཕྱིར་ངེས་གཟུང་སྨོས་དགོས་པར་འགྱུར་ཏེ།

འདོད་གྱུར་གྱི་ཚིག་གིས་ད་ལྟར་གྱི་དུས་གོ་བར་མི་བྱེད་པའི་ཕྱིར་རོ། ། ཀུན་ལས་བཏུས་སུ་ངེས་གཟུང་མ་སྨོས་ན་བསྒྲུབ་བྱ་ཉིད་དུ་བསྟན་པར་བྱ་བ་རང་ཉིད་འདོད་པ་ཕྱོགས་ཡིན་ཅེས་པར་འགྱུར་ལ། དེ་ལྟར་ན་དཔེ་རྟགས་མ་གྲུབ་པ་སྒྲུབ་བྱེད་དུ་བཀོད་བཞིན་པ་ཡིན་ཀྱང་བསྒྲུབ་བྱར་བསྟན་པར་བྱ་བ་ཙམ་ཡིན་ཏེ། མ་འོངས་པ་ནི་ཕྱི་རྒོལ་ལ་བསྒྲུབ་བྱར་བསྟན་པར་བྱ་བ་ཡིན་པའི་ཕྱིར་རོ། །དེས་ན་དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་པར་ཐལ་བར་འགྱུར་རོ། །ངེས་གཟུང་སྨོས་ན་ཉེས་པ་དེར་མི་འགྱུར་ཏེ། དཔེ་རྟགས་མ་གྲུབ་པ་ད་ལྟར་བསྒྲུབ་པ་ཁོ་ནར་བསྟན་པར་བྱ་བ་མ་ཡིན་གྱི། སྒྲུབ་བྱེད་དུ་འདོད་པའི་ཕྱིར་རོ། །དེས་ན་འདོད་པའི་ཚིག་ལ་ཁྱད་པར་མེད་ཀྱང་ཀུན་ལས་བཏུས་ཀྱི་འདོད་ཚིག་གིས་དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་པ་མི་གཅོད་ཅིང༌། རིགས་པའི་སྒོའི་འདོད་ཚིག་གིས་དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་པ་སེལ་བ་ནི་ད་ལྟར་གྱི་དུས་གོ་བྱེད་ཡིན་པའི་སྒོ་ནས་ཡིན་ལ། ཀུན་ལས་བཏུས་སུ་དུས་གསུམ་ཀའི་ཡུལ་ཅན་བསྟན་བྱ་བའི་ཁྱད་ཆོས་སྟོན་བྱེད་དུ་འབྲེལ་བས་མ་འོངས་པ་ན་བསྒྲུབ་བྱར་འདོད་གྱུར་གྱི་དོན་ལ་འཇུག་ཅིང༌། རིགས་པའི་སྒོ་ལས་བསྟན་བྱ་བ་ཁྱད་གཞིར་སྟོན་པའི་ཚིག་ཏུ་མ་འབྲེལ་བས་ད་ལྟར་གྱི་དུས་གོ་བྱེད་ཀྱི་ཡན་ལག་ཏུ་འགྱུར་བའི་ཕྱིར། དེས་ན་རིགས་པའི་སྒོ་ལས་རིགས་མི་མཐུན་སེལ་བའི་དབང་དུ་བྱས་ནས་བསྒྲུབ་པར་བྱ་བ་ཉིད་དུ་འདོད་པ་ཕྱོགས་ཡིན་ཅེས་པ་དང༌། བསྒྲུབ་བྱར་ཁས་བླངས་ཕྱོགས་མཚན་ཉིད་ཅེས་གསུངས་པ་ཡིན་ནོ། །དེ་ཡང་སྔ་རྒོལ་གྱིས་བསྒྲུབ་བྱར་འདོད་ཅིང༌། ཕྱི་རྒོལ་གྱིས་གྲུབ་བསལ་མ་ཞུགས་པ་ཡིན་ཏེ། སྔ་རྒོལ་གྱིས་བསྒྲུབ་བྱར་མི་འདོད་ན་དེ་ལ་སྒྲུབ་བྱེད་མི་འགོད་པའི་ཕྱིར་དང༌། ཕྱི་རྒོལ་གྱིས་ཚད་མས་གྲུབ་ན་སྒྲུབ་བྱེད་འགོད་མི་དགོས་ཤིང༌། ཚད་མས་བསལ་ན་བསྒྲུབ་མི་ནུས་པའི་ཕྱིར་རོ།།

གཉིས་པ་གཞུང་གི་དོན་བཤད་པ་ལ་གཉིས། དགོས་པ་བཤད་པའི་སྒོ་ནས་མདོར་བསྟན། མཚན་ཉིད་ཀྱི་དོན་རྒྱས་པར་བཤད་པའོ། །དང་པོ་ནི། སྒྲུབ་བརྗོད་རྟོགས་པའི་དོན་ཅན་ཉིད། །ཡིན་ཀྱང་རྨོངས་མེད་ཕྱིར་མཚན་ཉིད།། ངོ་བོ་ཚིག་ཕྲད་བདག་ཉིད་འདོད། །ཚིག་གིས་དེ་ཡི་མཚན་ཉིད་གཞི།། ༢༨ མ་གྲུབ་སྒྲུབ་བྱེད་མིན་དོན་བརྗོད། །རྒོལ་བས་ཁས་བླངས་པ་གཟུང་ངོ༌།། ཞེས་སྨོས་ཏེ། ཅི་ཁྱེད་ཀྱི་ལྟར་ན་བསྒྲུབ་པའི་ངག་གི་ཡན་ལག་ཏུ་བསྒྲུབ་པར་བྱ་བ་བརྗོད་པ་མེད་ཀྱང་དེ་ཉིད་རྟོགས་པར་ནུས་པ་མ་ཡིན་ནམ། དེའི་མཚན་ཉིད་བརྗོད་པས་ཅི་བྱ་ཞེ་ན། སྒྲུབ་བྱེད་བརྗོད་པོའི་བསྒྲུབ་པའི་ངག་དེ་བསྒྲུབ་བྱ་རྟོགས་པའི་དོན་ཅན་ཉིད་ཡིན་ཀྱང་དེའི་མཚན་ཉིད་གསུངས་པ་ཆོས་ཅན། དགོས་པ་ཡོད་དེ། བསྒྲུབ་བྱའི་དོན་དང་ཐ་སྙད་ལ་རྨོངས་པ་མེད་པའི་ཕྱིར་དུ་ཡིན་པའི་ཕྱིར། དེ་ལྟར་ན་མཚན་ཉིད་ཅི་ལྟ་བུ་ཞེ་ན། ངོ་བོ་དང༌། ཚིག་ཕྲད་ཁོ་ན་དང༌། འདོད་པ་དང༌། བདག་ཉིད་དེ་ཚིག་བཞི་པོ་དག་གིས་བསྒྲུབ་བྱ་དེའི་མཚན་ཉིད་ཀྱི་ཟུར་དང་པོ་བཞི་པོའི་རྣམ་བཅད་དང་ཡོངས་གཅོད་ཀྱི་དགོས་པ་བསྟན་པ་ཡིན་ཏེ། གོ་རིམ་བཞིན་དུ་ཕྱི་རྒོལ་གྱིས་ངེས་པའི་ཚུལ་གྱིས་གྲུབ་ཟིན་པ་བསྒྲུབ་བྱ་ཡིན་པ་རྣམ་པར་བཅད་ནས། བསྒྲུབ་བྱ་ཡིན་ན་དེས་མ་གྲུབ་པ་གཅིག་དགོས་པ་དང༌། སྒྲུབ་བྱེད་དུ་བཀོད་བཞིན་པར་བསྒྲུབ་བྱ་ཡིན་པ་རྣམ་པར་བཅད་ནས་དེ་ཡིན་ན་སྒྲུབ་བྱེད་དུ་བཀོད་བཞིན་པ་མ་ཡིན་པ་གཅིག་དགོས་པ་དང༌། སྒྲུབ་བྱེད་འགོད་མཁན་གྱིས་དཔག་འདོད་ཀྱི་ཡུལ་དུ་མ་བྱས་པ་བསྒྲུབ་བྱ་ཡིན་པ་རྣམ་པར་བཅད་ནས་བསྒྲུབ་བྱ་ཡིན་ན་ངག་ཏུ་དངོས་སུ་མ་བརྗོད་ཀྱང་ཤེས་འདོད་དང་དཔག་འདོད་ཀྱི་ཡུལ་དུ་བྱས་པའི་དོན་ཡིན་པ་གཅིག་དགོས་སོ་ཞེས་བརྗོད་པ་དང༌། སྒྲུབ་བྱེད་དགོད་མཁན་གྱི་རྒོལ་བས་ཁས་མ་བླངས་པ་བསྒྲུབ་བྱ་ཡིན་པ་རྣམ་པར་བཅད་ནས་བསྒྲུབ་བྱ་ཡིན་ན་དེས་བསྒྲུབ་བྱར་ཁས་བླངས་པ་གཅིག་དགོས་སོ་ཞེས་པ་རྣམས་མཚན་ཉིད་ཀྱི་དགོས་པ་ཡིན་པར་གཟུང་ངོ༌།།

ཇི་སྐད་དུ་རྒྱན་ལས། ìའདི་ལྟར་མིག་ལ་སོགས་པ་གཞན་གྱི་དོན་ཡིན་ནོ་ཞེས་བྱ་བ་ལ། གཞན་གྱི་དོན་ཙམ་བསྒྲུབ་བྱ་མ་ཡིན་པ་ལ་ཡང་བསྒྲུབ་བྱར་བརྗོད་ཅིང༌། བདག་གི་དོན་ཉིད་བསྒྲུབ་བྱ་ཡིན་ཀྱང་བསྒྲུབ་བྱ་མ་ཡིན་པ་དང༌། བསྟན་བཅོས་ཚད་མར་སྨྲས་པས་བསྟན་བཅོས་ལས་གྲུབ་པ་ཡང་བསྒྲུབ་བྱར་བརྗོད་པ་དང༌། དམ་བཅའ་བ་ནི་བསྒྲུབ་པར་བྱ་བ་བསྟན་པའོ་ཞེས་བྱ་བ་མཚན་ཉིད་འདིས་བསྒྲུབ་པར་བྱ་བ་ཉིད་དུ་བསྟན་པ་ཡང་ཕྱོགས་ཉིད་དུ་འགྱུར་རོ་ཞེས་བྱ་བར་ཡང་རྟོག་པ་དང༌། བསྟན་བཅོས་བྱེད་པའི་འདོད་པ་ཁས་མ་བླངས་ཀྱང་བསྒྲུབ་པར་བྱ་བ་ཉིད་དོ་ཞེས་ལོག་པར་རྟོག་སྟེ། དེས་ན་དེ་བསལ་བའི་ཕྱིར། རང་གི་ངོ་བོ་དང༌། ཚིག་ཕྲད་དང༌། འདོད་པ་དང༌། རང་ཉིད་ཚིག་བཞིས་མ་གྲུབ་པ་དང༌། སྒྲུབ་པར་བྱེད་པ་མ་ཡིན་པ་དང༌། དོན་གྱིས་བརྗོད་པ་དང༌། རྒོལ་བས་ཁས་བླངས་པ་གཟུང་བར་རིགས་པར་བྱའོ།།î ཞེས་གསུངས་སོ།། གཉིས་པ་མཚན་ཉིད་ཀྱི་དོན་རྒྱས་པར་བཤད་པ་ལ་གཉིས། འདོད་པ་རྒྱས་པར་བཤད། རང་ཉིད་རྒྱས་པར་བཤད་པའོ། །དང་པོ་ལ་བཞི། འདོད་པ་སྨོས་པའི་དགོས་པ། དེ་ལྟར་མིན་ན་ཧ་ཅང་ཐལ་བ། རིགས་ཅན་གཞན་ཡང་ཁེགས་པ། རྩོད་པ་སྤང་བའོ། །དང་པོ་ལ་གསུམ། དགོས་པ་དངོས། དེ་ལ་རྩོད་པ་སྤང་བ། བསྒྲུབ་བྱ་ཡིན་པའི་རྒྱུ་མཚན་བསྟན་པའོ། །དང་པོ་ནི། མ་བརྗོད་ན་ཡང་འདོད་པས་ཁྱབ། །བདག་གི་དོན་བཞིན་བསྒྲུབ་བྱར་འདོད།། ༢༩ ཅེས་སྨོས་ཏེ། བསྒྲུབ་བྱའི་མཚན་ཉིད་དུ་འདོད་པའི་ཚིག་སྨོས་པ་ཆོས་ཅན། དགོས་པ་ཡོད་དེ། སྔ་རྒོལ་གྱིས་ངག་ཏུ་མ་བརྗོད་ན་ཡང་སྒྲུབ་འདོད་ཀྱི་ཡུལ་དུ་བྱས་པས་ཁྱབ་པ་དེ་བསྒྲུབ་བྱར་འདོད་དེ། དཔེར་ན་མིག་ལ་སོགས་པ་ཉེར་བཞི་ཆོས་ཅན། གཞན་གྱི་དོན་བྱེད་དེ། འདུས་ཤིང་བསགས་པའི་ཕྱིར་ཞེས་བཀོད་པ་ནས། མིག་སོགས་བདག་གི་དོན་བྱེད་པ་དེ་དག་དུ་མ་བརྗོད་ན་ཡང་བསྒྲུབ་བྱ་ཡིན་པ་བཞིན་ནོ་ཞེས་བསྟན་པའི་ཆེད་ཡིན་པའི་ཕྱིར། དེའི་དོན་ནི་འདི་ཡིན་ཏེ།

མིག་སོགས་བདག་དོན་བྱེད་པ་དེ་ངག་ཏུ་དངོས་སུ་མ་བརྗོད་ན་ཡང་བསྒྲུབ་བྱར་འགྱུར་ཏེ། གྲངས་ཅན་གྱིས་ངག་ཏུ་མ་བརྗོད་ན་ཡང་མིག་སོགས་བདག་དོན་བྱེད་པ་དེ་འདུས་ཤིང་བསགས་པའི་རྟགས་ཀྱི་བསྒྲུབ་བྱར་ཞེ་བས་འདོད་ཅིང་ཁས་བླངས་པའི་ཕྱིར། གཉིས་པ་དེ་ལ་རྩོད་པ་སྤང་བ་ནི། གཞན་འདོད་ཐམས་ཅད་བཟློག་ན་ཡང༌། །འགྲེལ་པར་བདག་ཉིད་སྒྲ་བཤད་པ།། དོགས་པའི་གནས་ནི་བཟློག་པ་སྟེ། །འདི་ནི་དེ་དོན་བྱས་པ་ཡིན།། ༣༠ ཅེས་སྨོས་ཏེ། འདོད་ཚིག་ལས་ལོགས་སུ་རང་ཉིད་ཀྱི་ཚིག་སྨོས་མི་དགོས་པར་ཐལ། རྒོལ་བས་དཔག་འདོད་ཀྱི་ཡུལ་དུ་མ་བྱས་པ་བསྒྲུབ་བྱ་ཡིན་པ་འདོད་ཚིག་གིས་བསལ་ཟིན་ལ། རྒོལ་བས་དཔག་འདོད་ཀྱི་ཡུལ་དུ་བྱས་པ་དེ་བསྒྲུབ་བྱར་ཁས་བླངས་པ་ཡིན་པས་སོ་ཞེ་ན། རྒོལ་བ་ལ་བལྟོས་པའི་འདོད་ཚིག་གིས་སྔ་རྒོལ་ལས་གཞན་པའི་འདོད་པ་ཐམས་ཅད་བསྒྲུབ་བྱ་ཡིན་པ་བཟློག་ཟིན་ན་ཡང་ཀུན་ལས་བཏུས་ཀྱི་འགྲེལ་པར་བདག་ཉིད་ཅེས་པ་དེ་བསྟན་བཅོས་ལ་མི་བལྟོས་པར་ཁས་བླངས་པ་སྟོན་པར་བྱེད་དོ་ཞེས་སྒྲ་བཤད་པ་འདི་ནི་ཆོས་ཅན། རྣམ་བཅད་ཀྱི་དགོས་པ་ཡོད་དེ། འདི་སྙམ་དུ། རྒོལ་བ་གཉིས་རྩོད་པ་ན་ངེས་པར་ཁས་ལེན་པ་ལ་བལྟོས་དགོས་ལ། དེའི་ཕྱིར་བསྟན་བཅོས་མཁན་པོའི་འདོད་པའི་ལུང་དོན་གཞན་ཡང་རྒོལ་བས་ཁས་བླང་བར་བྱ་བའི་བསྒྲུབ་བྱ་ཡིན་ནམ་སྙམ་པའི་དོགས་པའི་གནས་ནི་བཟློག་པ་དེའི་དོན་དུ་བྱས་པ་ཡིན་པའི་ཕྱིར་རོ།། གལ་ཏེ་འདོད་ཡུལ་གྱི་ཚོགས་པ་གཅིག་པུ་ཉིད་བསྒྲུབ་བྱ་ཡིན་ན། ཆོས་དང་ཆོས་ཅན་གྱི་ཁྱད་པར་འགོག་པའི་འགལ་རྟགས་གཉིས་མི་རིགས་པར་ཐལ། ཞེ་འདོད་ཀྱི་ཚོགས་དོན་འགོག་པའི་འགལ་རྟགས་གཅིག་ལས་མེད་པའི་ཕྱིར། འདོད་ན། སློབ་དཔོན་གྱིས། ìཆོས་ཀྱི་ཁྱད་པར་ཕྱིན་ཅི་ལོག་ཏུ་བསྒྲུབ་པའི་ཕྱིར་འགལ་བ་ཡིན་ནོ།།î ཞེས་གསུངས་པ་དང་འགལ་ལོ་ཞེ་ན། དེ་ནི་བལྟོས་ནས་ཆོས་དག་དང༌། །ཆོས་ཅན་ཁྱད་པར་ཡིན་པར་བརྗོད།། ཅེས་གསུངས་ཏེ། དེ་ལྟར་འགལ་བ་མེད་དེ།

བདག་དོན་བྱེད་པ་དེ་ནི་ངག་ཉེ་བར་འགོད་ཚུལ་ལ་བལྟོས་ནས་མིག་སོགས་ཆོས་ཅན། འདུས་པ་མ་ཡིན་པའི་ཡུལ་ཅན་གཞན་དོན་བྱེད་དེ་ཞེས་རེས་འགའ་ཆོས་དག་གི་ཁྱད་པར་དང༌། རེས་འགའ་ནི། མིག་སོགས་འདུས་པ་མ་ཡིན་པའི་ཡུལ་ཅན་ཆོས་ཅན། གཞན་གྱི་དོན་བྱེད་དེ་ཞེས་ཆོས་ཅན་གྱི་ཁྱད་པར་ཡིན་པར་བརྗོད་པའི་ཕྱིར་རོ། །འདུས་པ་མ་ཡིན་པ་ནི་གང་ཟག་གི་བདག་གོ་ཞེས་ཆོས་མཆོག་གསུང་ངོ༌། །དེ་འདུས་ཤིང་བསགས་པས་བཀག་པ་ན་ཆོས་དང་ཆོས་ཅན་གྱི་ཁྱད་པར་བཀག་པའི་འགལ་རྟགས་གཉིས་སུ་འགྱུར་བ་ཡིན་ནོ།། གསུམ་པ་བསྒྲུབ་བྱ་ཡིན་པའི་རྒྱུ་མཚན་ནི། མ་བརྗོད་ན་ཡང་འདོད་པ་ནི། །སྐབས་ལས་རྟོགས་པར་འགྱུར་བ་ཡིན།། ༣༡ དེ་དཔེར་རྗེས་འགྲོ་མེད་པ་ཡི། །སྐྱོན་ཡང་ཇི་སྐད་བདག་གཞན་ན།། དེ་མ་གྲུབ་ཅེས་བཤད་བཞིན་ཏེ། །དེར་ནི་འདོད་ལ་གནོད་བྱེད་ཡིན།། ༣༢ ཅེས་སྨོས་ཏེ། ངག་ཏུ་མ་བརྗོད་ན་བསྒྲུབ་བྱ་ཡིན་པར་གང་ལས་ཤེས་ཞེ་ན། མིག་སོགས་བདག་དོན་བྱེད་པ་ངག་ཏུ་མ་བརྗོད་ན་ཡང་གྲངས་ཅན་པས་དེ་བསྒྲུབ་བྱར་འདོད་པ་ནི་ཡིན་ཏེ། གྲངས་ཅན་པ་དང་སངས་རྒྱས་པ་གཉིས་བདག་ཡོད་མེད་རྩོད་པའི་ཚེ་བདག་ཡོད་པའི་སྒྲུབ་བྱེད་དྲིས་པའི་སྐབས་ལས་རྟོགས་པར་འགྱུར་བ་ཡིན་པའི་ཕྱིར། དེའི་ཕྱིར་འདུས་ཤིང་བསགས་པའི་རྟགས་ཀྱིས་མིག་སོགས་གཞན་དོན་བྱེད་པར་བསྒྲུབ་པའི་ཞེ་འདོད་ཀྱི་བསྒྲུབ་བྱའི་ཆོས་དེ་དཔེ་ལ་རྗེས་འགྲོ་མེད་པའི་སྐྱོན་ཡང་ཡོད་དེ། སློབ་དཔོན་དབྱྀག་གཉེན་གྱིས་ཇི་སྐད་དུ། བདག་གཞན་ཞེ་ན་དེ་མ་གྲུབ། །ཅེས་བཤད་པ་བཞིན་ཏེ། འདི་སློབ་དཔོན་དབྱིག་གཉེན་གྱི་ལུང་ཡིན་པར་ལྷ་ཤཱཀ་ཆོས་མཆོག་ཡེ་ཤེས་དཔལ་བཟང་པོ་རྣམས་ཀྱིས་བཤད་དོ། །དེས་ན་འདུས་ཤིང་བསགས་པ་དེ་མིག་སོགས་གཞན་དོན་བྱེད་པར་སྒྲུབ་པ་དེར་ནི་ཞེ་འདོད་ཀྱི་བསྒྲུབ་བྱ་ལ་གནོད་བྱེད་ཡིན་གྱི། སྒྲུབ་བྱེད་ཡང་དག་པ་ནི་མ་ཡིན་ནོ།། གཉིས་པ་དེ་བསྒྲུབ་བྱ་མ་ཡིན་ན་ཧ་ཅང་ཐལ་བ་ནི། གལ་ཏེ་གང་ལ་རྩོད་པ་ཡིས།།1

སྒྲུབ་བཀོད་དེ་བསྒྲུབ་བྱ་མིན་ན།། བསྒྲུབ་བྱ་ཅི་ཡིན་གཞན་དུ་ན། །མི་འདོད་པའམ་འབྲས་མེད་འགྱུར།། ༣༣ ཞེས་སྨོས་ཏེ། གལ་ཏེ་མིག་སོགས་གང་ལ་བདག་ཡོད་མེད་རྩོད་པའི་སྐབས་སུ་འདུས་ཤིང་བསགས་པ་སྒྲུབ་བྱེད་དུ་བཀོད་པའི་ཚེ་མིག་སོགས་བདག་དོན་བྱེད་པ་དེ་བསྒྲུབ་བྱ་མ་ཡིན་ན་དེའི་ཚེ་འདུས་ཤིང་བསགས་པའི་བསྒྲུབ་བྱ་ཅི་ཡིན་ཏེ། དེ་ལས་གཞན་དུ་བསྒྲུབ་བྱ་ཞིག་ཡོད་ན་ནི་གྲངས་ཅན་པ་རང་ཉིད་མིག་སོགས་བདག་དོན་བྱེད་པར་མི་འདོད་པའམ། སངས་རྒྱས་པའི་ངོར་མིག་སོགས་གཞན་དོན་བྱེད་ཙམ་དུ་བསྒྲུབས་ཀྱང་གྲུབ་ཟིན་བསྒྲུབ་པའི་ཕྱིར་འབྲས་བུ་མེད་པར་འགྱུར་བའི་ཕྱིར་རོ།། གསུམ་པ་རིགས་ཅན་གཞན་ཡང་ཁེགས་པ་ནི། འདིས་ནི་གཉིས་བཅས་སྦྱོར་བ་ལ། །རྗེས་འགྲོ་མེད་དང་འགལ་བ་དག། བསྟན་པ་ཡིན་ནོ་་་་་་་་་་་་་་་་་་་་་་་༌།། ཞེས་སྨོས་ཏེ། འདུས་ཤིང་བསགས་པའི་རྟགས་ཀྱིས་མིག་སོགས་གཞན་དོན་བྱེད་པར་བསྒྲུབ་པའི་ཞེ་འདོད་ཀྱི་བསྒྲུབ་བྱ་ལ་གནོད་བྱེད་དུ་བསྟན་པ་འདིས་ནི་ཆོས་ཅན། རིགས་ཅན་གཞན་ཡང་ཁེགས་ཏེ། ཚུ་རོལ་མཛེས་པ་བས་བཀོད་པའི་གཉིས་བཅས་ཀྱི་སྦྱོར་བ་ལ་ཡང་བསྒྲུབ་བྱའི་ཆོས་དཔེ་ལ་རྗེས་འགྲོ་མེད་པ་དང༌། རྟགས་ཞེ་འདོད་ཀྱི་བསྒྲུབ་བྱའི་ཆོས་དང་འགལ་བ་དག་ནི་བསྟན་པ་ཡིན་པའི་ཕྱིར་རོ།། གཉིས་བཅས་ཀྱི་སྦྱོར་བ་ཇི་ལྟ་བུ་ཞེ་ན། བུམ་པ་ཆོས་ཅན། ལུས་སེམས་རྫས་གཅིག་པའི་སྐྱེས་བུའི་ལུས་དང་བུམ་པ་གང་ཡང་རུང་བ་ལས་གཉིས་པ་དང་བཅས་པ་ཡིན་ཏེ། ཨུཏྤལ་མ་ཡིན་པའི་དངོས་པོ་ཡིན་པའི་ཕྱིར། དཔེར་ན་རྩིག་པ་བཞིན་ནོ་ཞེས་པ་ལྟ་བུའོ།།

ཉེས་པ་དེ་ཉིད་སྤང་བར་འདོད་ནས། ་་་་་་་་་་་་་་་ཅི་སྟེ་ཡང༌། །བསྒྲུབ་པར་བྱ་བ་སྤྱྀར་འདོད་ན།། ༣༤ དེ་ཉིད་དོན་གཞན་མེད་པའི་ཕྱིར། །ལུས་མི་འགྱུར་ན་གྲུབ་མ་ཡིན།། བརྗོད་བྱས་སྟོང་པ་བརྗོད་རྣམས་ཀྱི། །འདི་དེ་མི་ཤེས་ཀྱིས་བསླད་ཡིན།། ༣༥ ཅེས་སྨོས་ཏེ། ཚུ་རོལ་མཛེས་པ་བ་ཅི་སྟེ་ཡང་འདི་སྐད་དུ། སེམས་དང་རྫས་གཅིག་པའི་སྐྱེས་བུའི་ལུས་བསྒྲུབ་བྱར་བྱས་ན་དེར་འགྱུར་ན་ཡང་བསྒྲུབ་པར་བྱ་བ་ནི་སྤྱི་དོན་གཞན་དུ་འདོད་དོ་ཞེ་ན། ཨུཏྤལ་མ་ཡིན་པའི་དངོས་པོ་ཆོས་ཅན། བུམ་པ་ལ་ལུས་སེམས་རྫས་གཅིག་པའི་སྐྱེས་བུའི་ལུས་དང་བུམ་པ་གང་རུང་གི་སྤྱི་དོན་གཞན་ཡོད་པའི་སྒྲུབ་བྱེད་དུ་གྲུབ་པ་མ་ཡིན་ཏེ། བུམ་པ་དེ་ཉིད་བུམ་པ་ལས་དོན་གཞན་དུ་མེད་པའི་ཕྱིར་དང༌། སེམས་དང་རྫས་གཅིག་པའི་ལུས་ནི་ཡོད་པར་མི་འགྱུར་བའི་ཕྱིར་ནའོ།། དེས་ན་བརྗོད་བྱས་སྟོང་པ་སྤྱི་དོན་གཞན་ཞེ་འདོད་ཀྱི་བསྒྲུབ་བྱ་ཡིན་ནོ་ཞེས་རྗོད་པ་པོ་ཚུ་རོལ་མཛེས་པ་བ་རྣམས་ཀྱི་ཚིག་གང་ཡིན་པ་འདི་དེ་མི་ཤེས་པ་ཉིད་ཀྱིས་ཀུན་ནས་བསླང་བའི་སྨྲ་བ་ངན་པ་ཡིན་ནོ།། བཞི་པ་རྩོད་པ་སྤང་བ་ལ་གསུམ། འཇིག་པ་ལ་མཚུངས་པ་སྤང༌། རྗེས་འགྲོ་མེད་པ་སྤང༌། འགལ་བར་ཐལ་བ་སྤང་བའོ། །དང་པོ་ནི། སྒྲ་དང་བུམ་པའི་ཁྱད་པར་གྱིས། །རྟོག་ན་འཇིག་ལའང་མཚུངས་ཤེ་ན།། མ་ཡིན་འཇིག་པ་གྲུབ་པ་ཡིས། །སྒྲ་ནི་དེ་ལྟར་གྲུབ་ཕྱིར་རོ།། ༣༦ དེ་བཞིན་དོན་གཞན་ཡོད་གྱུར་ན། །བུམ་པའང་དེ་དང་ལྡན་པར་འགྱུར།། ཞེས་སྨོས་ཏེ། གཉིས་བཅས་ཀྱི་སྦྱོར་བ་ལ་སྤྱི་དོན་གཞན་མེད་པ་བཞིན་དུ་སྒྲ་དང་བུམ་པའི་འཇིག་པ་ཐ་དད་པའི་ཁྱད་པར་གྱིས་སྒྲའི་འཇིག་པ་བསྒྲུབ་ན་དཔེ་ལ་མེད་ཅིང༌། བུམ་པའི་འཇིག་པ་བསྒྲུབ་ན་ཆོས་ཅན་ལ་མེད་པས་རྟགས་ཡང་དག་མ་ཡིན་པར་རྟོག་ན་སྒྲ་འཇིག་པར་བསྒྲུབ་པ་ལའང་མཚུངས་ཏེ། སྤྱི་དོན་གཞན་མེད་པའི་ཕྱིར་ཞེ་ན། མཚུངས་པ་མ་ཡིན་ཏེ། སྒྲ་དང་བུམ་པ་གཉིས་ཀ་ལ་རྗེས་སུ་འགྲོ་བའི་འཇིག་པ་ཙམ་གྲུབ་པ་ཡིས་ནི་སྒྲ་ནི་འཇིག་པ་དེ་ལྟར་དུ་གྲུབ་པའི་ཕྱིར་རོ།

།སྒྲ་བུམ་གཉིས་ལ་རྗེས་སུ་འགྲོ་བའི་འཇིག་པ་ཙམ་ཡོད་པ་དེ་བཞིན་དུ་ལུས་བུམ་གཉིས་ལ་རྗེས་སུ་འགྲོ་བའི་སྤྱི་དོན་གཞན་ཡོད་པར་གྱུར་ན་བུམ་པའང་ལུས་བུམ་གང་རུང་གི་སྤྱི་དོན་གཞན་དེ་དང་ལྡན་པར་འགྱུར་དུ་ཆུག་ནའང་བུམ་པ་ལུས་བུམ་གང་རུང་གི་སྤྱི་དོན་གཞན་མེད་པའི་ཕྱིར་རོ།། གཉིས་པ་རྗེས་འགྲོ་མེད་པ་སྤང་བ་ནི། མི་རྟག་སྒྲ་ཡི་ཁྱད་པར་ཅན། །རྗེས་འགྲོ་མེད་ན་མ་འབྲེལ་བ།། ༣༧ བཟློག་ཕྱིར་མ་ཡིན་མི་ལྡན་དང༌། །གཞན་ལྡན་རྣམ་གཅོད་རྣམ་པ་གཉིས།། མི་ལྡན་གཅོད་ཕྱིར་གཞན་དང་ནི། །རྗེས་འགྲོ་མེད་པར་འགྱུར་མ་ཡིན།། ༣༨ ཅེས་སྨོས་ཏེ། གལ་ཏེ་མི་རྟག་པ་ནི་སྒྲའི་ཁྱད་པར་ཅན་གྱི་ཆོས་ཡིན་པས། དཔེ་ལ་རྗེས་འགྲོ་མེད་པར་འགྱུར་རོ་ཞེ་ན། མི་རྟག་པ་ཆོས་ཅན། སྒྲའི་ཆོས་ཡིན་པས་དཔེ་ལ་རྗེས་འགྲོ་མེད་པ་མ་ཡིན་ཏེ། སྒྲ་དང་མ་འབྲེལ་བ་བཟློག་ནས་སྒྲའི་ཁྱད་ཆོས་སུ་མི་ལྡན་རྣམ་གཅོད་ཀྱིས་ཁྱད་པར་དུ་བྱས་ནས་འབྲེལ་བའི་ཕྱིར། དེས་ན་མི་ལྡན་རྣམ་གཅོད་དང༌། གཞན་ལྡན་རྣམ་གཅོད་རྣམ་པ་གཉིས་ལས་སྒྲ་ནི་མི་རྟག་པས་མི་ལྡན་རྣམ་གཅོད་ཀྱིས་ཁྱད་པར་དུ་བྱས་པའི་ཕྱིར། གཞན་ལྡན་རྣམ་གཅོད་ཀྱིས་ཁྱད་པར་དུ་བྱས་པ་དང༌། དཔེ་ལ་རྗེས་འགྲོ་མེད་པར་འགྱུར་བ་མ་ཡིན་ནོ།། གལ་ཏེ་མི་རྟག་པ་བསྒྲུབ་ན་གྲུབ་ཟིན་བསྒྲུབ་པར་འགྱུར་རོ་ཞེ་ན། དེ་སྤྱི་བསྒྲུབ་པར་བྱ་ཡིན་པས། །གྲུབ་པ་བསྒྲུབ་པ་ཉིད་མ་ཡིན།། ཆོས་ཅན་ཁྱད་པར་ཅན་དེ་ནི། །རྗེས་འགྲོ་མེད་པའི་སྐྱོན་ལྡན་མིན།། ༣༩ ཅེས་སྨོས་ཏེ། བྱས་པ་དེ་ཆོས་ཅན། སྒྲའི་སྟེང་དུ་གྲུབ་ཟིན་པ་བསྒྲུབ་པ་ཉིད་མ་ཡིན་ཏེ། སྒྲའི་སྟེང་དུ་མི་རྟག་པའི་སྤྱིའམ་རྟག་པའི་ངོར་མི་རྟག་པ་ལས་ལོག་པ་རྣམ་པར་བཅད་ཙམ་དེ་བསྒྲུབ་པར་བྱ་བ་ཡིན་པས་སོ། །དོན་ནི་འདི་ཡིན་ཏེ། དོན་ལ་སྒྲ་མི་རྟག་པར་གནས་ཀྱང་སེལ་ངོར་བསྒྲུབ་དགོས་པ་འགལ་བ་མེད་དོ། །དེས་ན་ཆོས་ཅན་སྒྲའི་སྟེང་དུ་མི་ལྡན་པ་རྣམ་པར་གཅོད་པས་ཁྱད་པར་དུ་བྱས་པ་ཅན་གྱི་མི་རྟག་པ་དེ་ནི་དཔེ་ལ་རྗེས་འགྲོ་མེད་པའི་སྐྱོན་དང་ལྡན་པ་མ་ཡིན་ནོ།།

གསུམ་པ་འགལ་བར་ཐལ་བ་སྤང་བ་ནི། འདིས་ནི་ཆོས་ཅན་ཆོས་དག་གིས། །ཆོས་དང་ཆོས་ཅན་ཁྱད་པར་ཅན།། འགོག་པ་དག་ནི་བསལ་ཡིན་ཏེ། །ཆོས་ཅན་དེ་ལྟར་མི་བསྒྲུབ་ཕྱིར།། ༤༠ ཆོས་ཅན་ལ་ནི་ཚོགས་པ་དག །བསལ་བ་འགལ་བ་མ་ཡིན་ཏེ།། གང་ཕྱིར་དེ་ལྟར་སྒྲུབ་འདོད་མིན། །འདིར་ཆོས་འབའ་ཞིག་བསྒྲུབ་བྱ་ཡིན།། ༤༡ ཅེས་སྨོས་ཏེ། སྨྲས་ཙམ་ལས་ཞེ་འདོད་ཀྱི་བསྒྲུབ་བྱ་གཙོ་ཆེ་བར་བསྟན་པ་འདིས་ནི་ཆོས་ཅན། སྒྲ་མི་རྟག་པར་བསྒྲུབ་པ་ལ་བྱས་པ་རྟགས་སུ་བཀོད་པའི་ཚེ་ཆོས་ཅན་སྒྲ་དག་གི་ཆོས་མི་རྟག་པ་དང༌། ཆོས་མི་རྟག་པ་དག་གིས་ཁྱད་པར་དུ་བྱས་པའི་ཆོས་ཅན་ཁྱད་པར་ཅན་སྒྲའི་སྟེང་དུ་ཚོགས་པ་དོན་གཞན་བསྒྲུབ་བྱར་བྱེད་དགོས་ལ། དེའི་ཚེ་བྱས་པ་དེ་འདྲ་བའི་ཚོགས་པ་འགོག་པའི་འགལ་བའི་གཏན་ཚིགས་སོ་ཞེས་སྨྲ་བ་དག་ནི་བསལ་བ་ཡིན་ཏེ། ཆོས་ཅན་སྒྲའི་སྟེང་དུ་ཚོགས་པའི་སྤྱི་དོན་གཞན་དེ་ལྟར་དུ་མི་སྒྲུབ་པའི་ཕྱིར། ཆོས་ཅན་སྒྲ་ལ་ནི་ཚོགས་པ་དོན་གཞན་དེ་དག་བསལ་བས་འགལ་བའི་རྟགས་སུ་འགྱུར་བ་མ་ཡིན་ཏེ། གང་གི་ཕྱིར་ན་བྱས་པས་སྒྲའི་སྟེང་དུ་དོན་གཞན་དེ་ལྟར་བསྒྲུབ་པར་འདོད་པ་མ་ཡིན་གྱི། ཆོས་ཅན་སྒྲ་འདིར་ཆོས་མི་རྟག་པ་འབའ་ཞིག་བསྒྲུབ་བྱ་ཡིན་པའི་ཕྱིར་རོ།། གཉིས་པ་རང་ཉིད་རྒྱས་པར་བཤད་པ་ལ་གཉིས། རང་ལུགས་བཞག །གཞན་ལུཌ་དགག་པའོ། །དང་པོ་ལ་གཉིས། མདོར་བསྟན་པ། རྒྱས་པར་བཤད་པའོ། །དང་པོ་ནི། ཆོས་ཅན་གཅིག་ལ་བསྟན་བཅོས་ལས། །ཆོས་རྣམས་དུ་མ་རྣམ་གཞག་ཀྱང༌།། བདག་ཉིད་འདོད་པ་བསྒྲུབ་བྱ་ཞེས། །བདག་ཉིད་ཀྱི་ནི་སྒྲ་སྨོས་སོ།། ༤༢ ཞེས་སྨོས་ཏེ། ཀུན་ལས་བཏུས་སུ་བསྒྲུབ་བྱའི་མཚན་ཉིད་འཆད་པ་ན། བདག་ཉིད་ཀྱི་ནི་སྒྲ་སྨོས་པ་ཆོས་ཅན། དགོས་པ་ཡོད་དེ། ཆོས་ཅན་སྒྲ་ལྟ་བུ་གཅིག་ལ་བསྟན་བཅོས་ལས་རྟག་པ་ནམ་མཁའི་ཡོན་ཏན་དང༌། མི་རྟག་པ་ལ་སོགས་པ་ཆོས་རྣམས་དུ་མ་རྣམ་པར་བཞག་ཀྱང་རྒོལ་བ་བདག་ཉིད་ཀྱིས་དཔག་འདོད་ཀྱི་ཡུལ་དུ་བྱས་པ་ཁོ་ན་བསྒྲུབ་བྱ་ཡིན་ནོ་ཞེས་གོ་བའི་ཆེད་ཡིན་པའི་ཕྱིར་ནི་ཞེས་པ་ནི་ཡང་གི་དོན་ཡིན་ཏེ།

འདོད་པ་སྨོས་པར་མ་ཟད་རང་ཉིད་ཀྱི་སྒྲ་ཡང་ཞེས་སློབ་དཔོན་ཆོས་མཆོག་གསུང་ངོ༌།། གཉིས་པ་རྒྱས་པར་བཤད་པ་ལ་དྲུག །ལུང་ཁས་བླངས་ཀྱང་ལུང་དོན་བསྒྲུབ་བྱ་ མ་ཡིན། ཆོས་ཅན་གྱི་ཆོས་སོགས་ཡིན་ཀྱང་ལུང་དོན་བསྒྲུབ་བྱ་མ་ཡིན། དངོས་སྟོབས་རྗེས་དཔག་གི་ཡུལ་ལ་ལུང་གིས་མི་གནོད། ལུང་སྒྲུབ་བྱེད་དུ་མི་འཐད། ལུང་དོན་བཀག་པ་རྒོལ་བའི་ཉེས་པར་མི་རིགས། རྟགས་ལ་ལུང་གིས་གནོད་ན་ཧ་ཅང་ཐལ་བའོ། །དང་པོ་ནི། གལ་ཏེ་བསྟན་བཅོས་ཁས་བླངས་ཕྱིར། །ཐམས་ཅད་གཟུང་བས་དེ་གཅིག་ལ།། རབ་ཏུ་གནོད་ནའང་གཏན་ཚིགས་དང༌། །དམ་བཅའ་བ་དག་སྐྱོན་འགྱུར་ན།། ༤༣ ཞེས་སྨོས་ཏེ། གལ་ཏེ་རྒོལ་བས་བསྟན་བཅོས་ཚད་མར་ཁས་བླངས་པའི་ཕྱིར། བསྟན་བཅོས་ཀྱི་དོན་ཐམས་ཅད་ཁས་ལེན་ཅིང་གཟུང་དགོས་ལ། དེ་གཟུང་བས་བསྟན་བཅོས་ཀྱི་དོན་དེ་གཅིག་ལ་རབ་ཏུ་གནོད་ནའང་གཏན་ཚིགས་འགལ་བ་དང༌། དམ་བཅའ་བ་དག་བསལ་བའི་སྐྱོན་དུ་འགྱུར་རོ་ཞེ་ན། སྒྲ་མི་རྟག་པར་བསྒྲུབ་པ་ན། །དྲི་སའི་ཡོན་ཏན་བཟློག་པའི་ཕྱིར། །གཏན་ཚིགས་འགལ་འགྱུར་སྐབས་མིན་ཕྱིར། །མིན་ན་དེ་ནི་གཞན་ལའང་མཚུངས།། ༤༤ ཅི་སྟེ་ཆོས་ཅན་འདིར་སྐབས་ཡིན། །དེ་ལ་བསྟན་བཅོས་དོན་གནོད་ཉིད།། ཅེས་སྨོས་ཏེ། དེ་ནི་མ་ཡིན་ཏེ། བྱས་པ་ཆོས་ཅན། དྲི་སའི་ཡོན་ཏན་ལ་གནོད་པས་སྒྲ་མི་རྟག་པར་བསྒྲུབ་པ་ན་གཏན་ཚིགས་འགལ་བར་འགྱུར་བར་ཐལ། དྲི་རྟག་པ་སའི་ཡོན་ཏན་བཟློག་པས་ལུང་དོན་ལ་གནོད་པའི་ཕྱིར། གལ་ཏེ་སྒྲའི་སྟེང་དུ་དྲི་རྟག་པ་བསྒྲུབ་པ་སྐབས་སུ་བབ་པ་མ་ཡིན་པའི་ཕྱིར། བྱས་པས་དྲི་རྟག་པ་བཀག་པས་སྒྲ་མི་རྟག་པར་བསྒྲུབ་པའི་འགལ་རྟགས་སུ་འགྱུར་བ་མ་ཡིན་ནོ་ཞེ་ན། སྒྲའི་སྟེང་དུ་དྲི་རྟག་པ་བསྒྲུབ་པ་སྐབས་སུ་མ་བབ་པ་དེ་ནི་གཞན་སྒྲ་རྟག་པ་བསྒྲུབ་པ་ལའང་མཚུངས་སོ།། ཅི་སྟེ་ཆོས་ཅན་སྒྲ་འདིར་རྟག་པ་ནམ་མཁའི་ཡོན་ཏན་བསྒྲུབ་པ་སྐབས་སུ་བབ་པ་ཡིན་ཏེ། སྒྲའི་ཆོས་ཡིན་པའི་ཕྱིར་དང༌། སའི་ཡོན་ཏན་ནི་དེ་ལྟར་མ་ཡིན་པས་སོ་ཞེ་ན།

བྱས་པ་ཆོས་ཅན། དྲི་རྟག་པ་སའི་ཡོན་ཏན་སྒྲའི་ཆོས་མ་ཡིན་ཀྱང༌། དེ་ལ་གནོད་པས་སྒྲ་མི་རྟག་པར་བསྒྲུབ་པའི་འགལ་རྟགས་སུ་ཐལ། དེ་ལ་གནོད་ན་བྱེ་བྲག་པས་ཁས་བླངས་པའི་བསྟན་བཅོས་ཀྱི་དོན་ལ་གནོད་པ་ཉིད་ཀྱི་ཕྱིར། གཉིས་པ་ཆོས་ཅན་གྱི་ཆོས་སོགས་ཡིན་ཀྱང་ལུང་དོན་བསྒྲུབ་བྱ་མ་ཡིན་པ་ནི། ཆོས་ཅན་ཆོས་སོགས་སྒྲུབ་བྱེད་ཀྱིས། །ཅི་སྟེ་རྒོལ་འདོད་ཡིན་བརྗོད་ན།། ༤༥ ཞེས་སྨོས་ཏེ། ཅི་སྟེ་ཆོས་ཅན་སྒྲའི་ཆོས་ཡིན་པ་དང༌། བསྒྲུབ་བྱ་སྤྱིའི་ཕྱོགས་གཅིག་གི་ཁྱད་པར་ཡིན་པའི་ཕྱིར་ཞེས་པ་ལ་སོགས་པའི་སྒྲུབ་བྱེད་ཀྱིས་རྟག་པ་ནམ་མཁའི་ཡོན་ཏན་རྒོལ་བའི་དཔག་འདོད་ཀྱི་ཡུལ་ཡིན་པར་བརྗོད་དོ་ཞེ་ན། གནས་སྐབས་འགའ་ཡིས་འདོད་འགྱུར་ཞིང༌། །དེ་རྟོགས་པ་ཡང་དེ་དག་གིས།། ནན་གྱིས་ཁྱོད་འདི་འདོད་ཅེས་པ། །གསལ་བར་དབང་ཕྱུག་སྤྱོད་པ་ཡིན།། ༤༦ འབྲས་བུའི་རྟགས་ཅན་མིན་བརྗོད་དེ། །འཁྲུལ་བ་ཡིས་ནི་གནོད་པར་འགྱུར།། མེད་ན་མི་འབྱུང་མིན་དོན་ལ། །གནོད་ཀྱང་གཞན་ལ་ཅི་ཞིག་གནོད།། ༤༧ ཅེས་སྨོས་ཏེ། རྒོལ་བ་དང་ཕྱི་རྒོལ་བ་གཉིས་རྟག་པ་ནམ་མཁའི་ཡོན་ཏན་ལ་སྒྲུབ་བྱེད་འདྲི་བ་དང་འགོད་པའི་གནས་སྐབས་འགའི་ཚེ་ཕྱི་རྒོལ་ལ་ཤེས་འདོད་ཡོད་པར་འགྱུར་ཞིང༌། སྔ་རྒོལ་ལ་དཔག་འདོད་ཡོད་པ་དེ་རྟོགས་པ་ཡིན་ན་ཡང༌། དེ་དག་གང་ཡང་མེད་པར་ནན་གྱིས་སྒྲ་མི་རྟག་བསྒྲུབ་ཀྱི། རྒོལ་བ་ཁྱོད་རྟག་པ་ནམ་མཁའི་ཡོན་ཏན་འདི་བསྒྲུབ་བྱར་འདོད་དགོས་སོ་ཞེས་པ་ནི་གསལ་བར་དབང་གིས་ཕྱུག་པའི་རྒྱལ་རིགས་ངན་པའི་སྤྱོད་པ་ཡིན་ནོ། །དེས་ན་འབྲས་བུའི་རྟགས་ཅན་མ་ཡིན་པ་ཆོས་ཅན་གྱི་ཆོས་ཡིན་པ་སོགས་སྒྲུབ་བྱེད་དུ་བརྗོད་པ་ཆོས་ཅན། རྟག་པ་ནམ་མཁའི་ཡོན་ཏན་རྒོལ་བས་བསྒྲུབ་བྱར་འདོད་དགོས་པའི་སྒྲུབ་བྱེད་ཡིན་པ་ལ་ཚད་མས་གནོད་པར་འགྱུར་ཏེ། ཁྱབ་པ་འཁྲུལ་བ་ཡིས་ནི་ཕྱིར་རོ། །ནམ་མཁའི་ཡོན་ཏན་ལ་སྒྲུབ་འདོད་ཡོད་པར་བརྗོད་པ་ལ་ནི་རང་ཚིག་གིས་གནོད་པར་འགྱུར་ཏེ།

འཁྲུལ་བ་ཡིས་ནི་སྟེ་བཟློག་ཕྱོགས་སྒྲུབ་འདོད་མེད་པ་ཉིད་རྒོལ་བའི་རང་རིག་གིས་གྲུབ་པའི་ཕྱིར་ཞེས་ཆོས་མཆོག་གིའོ། །འབྲས་བུའི་རྟགས་མེད་པར་འདོད་པར་བརྗོད་པ་ནི་འཁྲུལ་བས་གནོད་པར་འགྱུར་རོ་ཞེས་རྒྱན་གྱིས་སོ། །ཤཱཀྱ་བློས། ìཕྱོགས་ཚིག་ལ་འབྲས་བུའི་རྟགས་བརྗོད་དོ།།î ཞེས་སོ།། དེས་ན་བྱས་པ་ཆོས་ཅན། ལུང་དོན་སྒྲ་རྟག་པ་ནམ་མཁའི་ཡོན་ཏན་ལ་གནོད་ཀྱང་གཞན་སྒྲ་མི་རྟག་པ་ལ་ཅི་ཞིག་གནོད་དེ། རྟག་པ་ནམ་མཁའི་ཡོན་ཏན་མེད་ན་སྒྲ་མི་རྟག་པ་མི་འབྱུང་བ་མ་ཡིན་པའི་ཕྱིར་རོ།། གསུམ་པ་དངོས་སྟོབས་ཀྱི་ཡུལ་ལ་ལུང་གིས་མི་གནོད་པ་ལ་བཞི། དངོས། རྩོད་པ་སྤང་བ། ལུང་ཁས་ལེན་པའི་དུས། དེའི་རྒྱུ་མཚན་ནོ། །དང་པོ་ནི། རྗེས་དཔག་རང་གི་སྤྱོད་ཡུལ་ལ། །ལུང་ལ་བལྟོས་པ་མེད་པར་བཤད།། དེས་གྲུབ་དེ་ནི་ལེགས་པར་གྲུབ། །དེ་ཚེ་བསྟན་བཅོས་བལྟོས་མ་ཡིན།། ༤༨ ཅེས་སྨོས་ཏེ། སྒྲ་མི་རྟག་པར་བསྒྲུབ་པ་དེའི་ཚེ་སྒྲ་རྟག་སྟོན་གྱི། བསྟན་བཅོས་ཕན་གནོད་ལ་བལྟོས་པ་མ་ཡིན་ཏེ། དངོས་སྟོབས་རྗེས་དཔག་རང་གི་སྤྱོད་ཡུལ་ལ་འཇུག་པ་ལུང་ལ་བལྟོས་པ་མེད་པར། རྗེས་སུ་དཔག་པའི་ཡུལ་ལ་ཚིག །ཚད་མ་ཉིད་དུ་འདོད་མ་ཡིན། ། ཅེས་པར་བཤད་ཟིན་པའི་ཕྱིར་དང༌། ལུང་ཁས་མ་བླངས་ཀྱང་དངོས་སྟོབས་རྗེས་དཔག་དེས་གྲུབ་པའི་གཞལ་བྱ་དོན་ལེཌ་པར་གྲུབ་པའི་ཕྱིར་རོ། །སློབ་དཔོན་ཆོས་མཆོག་གིས། དེ་ཚེ་བསྟན་བཅོས་མ་ཡིན་ན། །དེ་ཚེ་རྩོད་དོར་འགྱུར་ཞེ་ན། །ཞེས་སྦྲེལ་ནས་འདོན་ནོ།། གཉིས་པ་རྩོད་པ་སྤང་བ་ནི། དེ་ཚེ་རྩོད་དོར་འགྱུར་ཞེ་ན། །དེ་ཚེ་ཁས་བླངས་མེད་ཕྱིར་མིན།། འདི་ནི་ཁས་ལེན་ཐབས་ཡིན་ཏེ། །དེ་ཚེ་ཡོད་ཀྱང་ཡན་ལག་མིན།། ༤༩ ཅེས་སྨོས་ཏེ། དེའི་ཚེ་ལུང་ཁས་མི་ལེན་ན་རྩོད་པ་དོར་བར་འགྱུར་རོ་ཞེ་ན། དངོས་སྟོབས་ལ་དཔྱོད་པ་དེའི་ཚེ་ལུང་ཁས་བླངས་པ་མེད་པའི་ཕྱིར། ལུང་དོར་ཡང་རྩོད་པ་དོར་བ་མ་ཡིན་ནོ། །གལ་ཏེ་དངོས་སྟོབས་རྗེས་དཔག་གི་གཞལ་བྱ་གཏན་ལ་འབེབས་པའི་ལུང་མེད་པར་འགྱུར་རོ་ཞེ་ན།

དེའི་གཞལ་བྱ་གཏན་ལ་འབེབས་པའི་ལུང་དོན་ལ་བརྟག་ཅིང་དཔྱོད་པ་འདི་ནི་ལུང་ཁས་ལེན་པའི་ཐབས་ཡིན་གྱི། དེའི་ཚེ་ལུང་མ་བརྟགས་པར་ཁས་ལེན་པ་ཡོད་ཀྱང་དངོས་སྟོབས་རྗེས་དཔག་གི་ཡུལ་ལ་གནོད་བྱེད་ཀྱི་ཡན་ལག་མ་ཡིན་ནོ་ཞེས་རྒྱན་གྱིས་སོ།། ཆོས་མཆོག་ནི། ìདངོས་པོ་སྟོབས་ཞུགས་ལ་དཔྱོད་པའི་ཚེ་ལུང་ཁས་བླངས་པ་མེད་ཀྱང་གནོད་བྱེད་ཀྱི་ཡན་ལག་མ་ཡིན་ཏེ། ལུང་དོན་ལ་རྟོག་པ་འདི་ནི་ཤིན་ཏུ་ལྐོག་གྱུར་ལ་སྒྲུབ་བྱེད་དུ་ཁས་ལེན་པའི་ཐབས་ཡིན་པའི་ཕྱིར།î ཞེས་སོ།། གསུམ་པ་ལུང་ཁས་ལེན་པའི་དུས་ནི། དེ་ལྟར་ཡུལ་གཉིས་རྣམ་དག་ན། །དེ་ནི་བསྟན་བཅོས་ཡོངས་འཛིན་པར།། འདོད་པའི་དུས་ཡིན་དེ་ཡི་ཚེ། །བསྟན་བཅོས་ཀྱིས་ནི་གནོད་པར་འགྱུར།། ༥༠ དེས་གྲུབ་དོན་ལ་དེ་དང་ནི། །འགལ་བར་སེམས་པ་མི་རུང་ཕྱིར།། ཞེས་སྨོས་ཏེ། དེ་ལྟར་ཡུལ་མངོན་གྱུར་དང་ལྐོག་གྱུར་གཉིས་དངོས་པོ་སྟོབས་ཞུགས་ཀྱི་རིགས་པས་དཔྱད་པ་རྣམ་པར་དག་པ་ནི། གལ་ཏེ་ཤིན་ཏུ་ལྐོག་གྱུར་ལ་སྤྱོད་པ་དེ་ལ་ནི་ཁས་བླངས་པའི་བསྟན་བཅོས་སྒྲུབ་བྱེད་དུ་ཡོངས་སུ་འཛིན་པར་འདོད་པའི་དུས་ཡིན་པར་རིགས་ཀྱི། ཡུལ་ཀུན་ལ་མ་ཡིན་པས། དེའི་ཚེ་བསྟན་བཅོས་དང་འགལ་ན་བསྟན་བཅོས་ཀྱིས་ནི་གནོད་པར་འགྱུར་ཏེ། ལུང་དེས་གྲུབ་པའི་ཤིན་ཏུ་ལྐོག་གྱུར་གྱི་དོན་ལ་ལུང་དེ་དང་ནི་འགལ་བ་ཁས་ལེན་པར་སེམས་པ་མི་རུང་བའི་ཕྱིར།། བཞི་པ་དེའི་རྒྱུ་མཚན་ནི། གནས་གསུམ་པར་ནི་འཕོ་བ་ན། །བསྟན་བཅོས་ལེན་པར་རིགས་ལྡན་ཡིན།། ༥༡ དེ་ཡང་བསྒྲུབ་བྱའི་ཆོས་དང་ནི། །མེད་ན་མི་འབྱུང་ལ་གནོད་ཉིད།། སྤང་བར་བྱ་ཡི་གཞན་མིན་ཏེ། །ཐུག་པ་མེད་པར་ཐལ་ཕྱིར་རོ།། ༥༢ ཞེས་སྨོས་ཏེ། གལ་ཏེ་བསྟན་བཅོས་མཐའ་དག་ཤིན་ལྐོག་ལ་གནོད་སྒྲུབ་ཀྱི་ཡན་ལག་ཏུ་ལེན་དགོས་སམ་ཞེ་ན། གལ་ཏེ་གཞལ་བྱའི་གནས་གསུམ་པ་ཤིན་ཏུ་ལྐོག་གྱུར་ལ་དཔྱོད་པ་འཕོ་བ་ན་བསྟན་བཅོས་ཁས་ལེན་པར་རིགས་པ་དང་ལྡན་པ་ཡིན་གྱི། བསྟན་བཅོས་ཁས་ལེན་པའི་སྐབས་དེར་ཡང་བསྒྲུབ་བྱའི་ཆོས་དང་ནི་མེད་ན་མི་འབྱུང་བའི་ལུང་དོན་ལ་གནོད་པ་ཉིད་སྤང་བར་བྱ་ཡི།

འབྲེལ་མེད་ཀྱི་ལུང་དོན་གཞན་ལ་གནོད་པ་སྤང་དགོས་པ་མ་ཡིན་ཏེ། དྲི་སའི་ཡོན་ཏན་ལ་གནོད་པ་སོགས་ཀྱང་སྤང་དགོས་ན་ཐུག་པ་མེད་པར་ཐལ་བའི་ཕྱིར་རོ།། བཞི་པ་ལུང་སྒྲུབ་བྱེད་དུ་མི་འཐད་པ་ལ་གཉིས། ལུང་སྒྲུབ་བྱེད་མ་ཡིན་པའི་རྒྱུ་མཚན། ཡིན་པའི་སྒྲུབ་བྱེད་དགག་པའོ། །དང་པོ་ནི། དཔྱོད་པ་ཀུན་ལས་བསྟན་བཅོས་དག །གཟུང་ཞེས་ལུགས་འདི་གང་གིས་བྱས།། ད་ནི་གྲུབ་མཐའ་མེད་རྣམས་ཀྱིས། །དུ་བས་མེ་ནི་རྟོགས་མི་འགྱུར།། ༥༣ སྐྱེ་བོ་རེང་བུར་སྐྱེས་གྱུར་ཅིང༌། །ཡོན་ཏན་ཉེས་པ་མ་མཐོང་ལ།། གྲུབ་མཐའ་མི་ཟད་གདོན་འདི་ནི། །ཀྱེ་མ་སུ་ཡིས་བགོས་པ་ཡིན།། ༥༤ ཞེས་སྨོས་ཏེ། ཡུལ་ལ་དཔྱོད་པ་ཀུན་ལ་བསྟན་བཅོས་སྒྲུབ་བྱེད་དུ་གཟུང་དགོས་སོ་ཞེས་པའི་ལུགས་འདི་གང་གིས་བྱས་པ་ཡིན། དེ་ལྟར་ཡིན་ན་ད་ནི་གྲུབ་མཐའ་དང་ལུང་ཤེས་པ་མེད་པའི་བླུན་པོ་རྣམས་ཀྱིས་དུ་བས་ལ་མེ་ལྡན་དུ་རྟོགས་པར་མི་འགྱུར་བར་ཐལ་བའི་ཕྱིར་དང༌། སྐྱེ་བོ་ནི་ལུང་ལ་བལྟོས་མེད་དུ་རེང་བུར་སྐྱེས་པར་གྱུར་པའི་ཕྱིར་དང༌། ལུང་ཁས་བླངས་པའི་ཡོན་ཏན་དང་མ་བླངས་པའི་ཉེས་པ་མ་མཐོང་བའི་ཕྱིར། དེས་ན་གྲུབ་མཐའ་ངན་པ་མི་ཟད་པའི་གདོན་དང་འདྲ་བ་སྤང་དཀའ་བ་འདི་ནི་ཀྱེ་མ་ཀྱི་ཧུད་ཁྱོད་ལ་སུ་ཡིས་བགོས་པ་ཡིན་ཅེས་དཔྱད་པའོ།།

གཉིས་པ་ཡིན་པའི་སྒྲུབ་བྱེད་དགག་པ་ལ་གཉིས། འདོད་པ་བརྗོད། དེ་དགག་ པའོ། །དང་པོ་ནི། གལ་ཏེ་དཔེ་ལ་བསྟན་བཅོས་ཀུན། །སྒྲུབ་པར་བྱེད་པ་གཅིག་ཉིད་ལ།། བསྟན་པ་སྒྲུབ་བྱེད་འགྱུར་ཞེ་ན།། ཞེས་སྨོས་ཏེ། གལ་ཏེ་དཔེ་ལ་བསྟན་བཅོས་ཀྱི་དོན་ཀུན་གྱིས་སྒྲུབ་པར་བྱེད་པའི་གཏན་ཚིཌ་གཅིག་ལ་ཁྱབ་པར་བསྟན་པའི་རྟཌ་ནི་སྒྲུབ་བྱེད་འགྱུར་གྱི་གཞན་ནི་མ་ཡིན་ནོ་ཞེ་ན། གཉིས་པ་དེ་དགག་པ་ནི། འདི་ནི་འཇིག་རྟེན་འདས་ལུགས་ཡིན།། ༥༥ འབྲེལ་མེད་ཆོས་ནི་མ་གྲུབ་པས། །མ་གྲུབ་པར་ནི་ཇི་ལྟར་འགྱུར།། དེ་གྲུབ་ཡིན་ན་དེ་བསྒྲུབ་བརྗོད། །གཏན་ཚིགས་སྐྱོན་ལྡན་ཇི་ལྟར་ཡིན།། ༥༦ ཆོས་ཅན་ཆོས་ནི་མ་ལུས་པ། །དཔེ་བླངས་མེད་པ་ཁོ་ནར་ནི།། སྐྱེ་བོས་ཚིག་དང་དུད་སོགས་ལ། །སེམས་ལྡན་མེ་སོགས་རྗེས་དཔོག་བྱེད།། ༥༧ ཅེས་སྨོས་ཏེ། ལུང་དོན་མ་ལུས་པས་ཁྱབ་པའི་རྟགས་འདི་ནི་འཇིག་རྟེན་ལས་འདས་པའི་ལུགས་སུ་འགྱུར་བ་ཡིན་ནོ། །ཇི་ལྟར་འགྱུར་ན། འདི་ལྟར་བྱས་པ་ཆོས་ཅན། རྟག་པ་ནམ་མཁའི་ཡོན་ཏན་ལ་གནོད་ཀྱང་སྒྲ་མི་རྟག་པར་བསྒྲུབ་པ་ལ་ཁྱབ་པ་མེད་པའི་གཏན་ཚིགས་སྐྱོན་ལྡན་ཇི་ལྟར་ཡིན་ཏེ། འབྲེལ་མེད་ཀྱི་ཆོས་རྟག་པ་ནམ་མཁའི་ཡོན་ཏན་གྱིས་ནི་ཁྱབ་པ་མ་གྲུབ་པས་སྒྲ་མི་རྟག་པར་བསྒྲུབ་པ་ལ་ཁྱབ་པ་མ་གྲུབ་པར་ནི་ཇི་ལྟར་འགྱུར་ཏེ་མི་འགྱུར་བའི་ཕྱིར་ཏེ། སྒྲ་མི་རྟག་པར་བསྒྲུབ་པའི་ཚུལ་གསུམ་པོ་དེ་གྲུབ་པ་ཡིན་ན་བྱས་པ་སྒྲུབ་བྱེད་ཡང་དག་ཏུ་བརྗོད་པའི་ཕྱིར་དང༌། དཔེའི་སྟེང་དུ་བསྟན་བཅོས་ཀྱི་དོན་ཀུན་གྱིས་རྟགས་ལ་ཁྱབ་པ་བསྟན་མི་དགོས་ཏེ། ཆོས་ཅན་གྱི་ཆོས་ནི་མ་ལུས་པ་དཔེའི་སྟེང་དུ་ཁས་བླངས་པ་མེད་པ་ཁོ་ནར་ནི་ལུང་མི་ཤེས་པའི་སྐྱེ་བོས་ཚིག་སྨྲ་བའི་རྟགས་ལས་ཕ་རོལ་པོ་སེམས་དང་ལྡན་པ་དང༌། དུད་པ་ལ་སོགས་པའི་རྟགས་ལས་ལ་མེ་ལྡན་ལ་སོགས་པར་རྗེས་སུ་དཔོག་པར་བྱེད་ནུས་པའི་ཕྱིར། དེའི་གཞུང་འཛུགས་པར་བཞེད་ནས། མི་འཁྲུལ་བས་ན་རང་བཞིན་དང༌།

།རྒྱུ་དག་སྒྲུབ་པར་བྱེད་པའི་དོན།། འགའ་ཡི་སྨྲ་བ་ལ་གནོད་པས། །ངོ་བོ་ཉིད་ལས་ལྡོག་མ་ཡིན།། ༥༨ དེ་ནི་འདོད་པའི་བསྒྲུབ་བྱ་ཡི། །དོན་དང་མེད་ན་མི་འབྱུང་བར།། རྟོགས་པ་གཞན་དག་གཏན་ཚིགས་དེས། །ཇི་ལྟར་རྟོགས་པར་འགྱུར་མ་ཡིན།། ༥༩ ཅེས་སྨོས་ཏེ། དེ་བཞིན་དུ་རང་བཞིན་མི་རྟག་པ་དང༌། རྒྱུ་མེ་དག་སྒྲུབ་པར་བྱེད་པའི་དོན་བྱས་པ་དང༌། དུ་བ་ཆོས་ཅན། ལུང་བྱེད་པ་པོ་འགའི་སྨྲ་བ་ལ་གནོད་པས་བསྒྲུབ་བྱ་འགྲུབ་པའི་ངོ་བོ་ཉིད་ལས་ལྡོག་པ་མ་ཡིན་ཏེ། ལུང་ལ་གནོད་ཀྱང་དེ་ལྟར་བསྒྲུབ་པའི་ཚུལ་གསུམ་མི་འཁྲུལ་བས་ནའོ། །ལུང་དོན་མི་ཤེས་པའི་རྒོལ་བ་གཞན་དག་གིས་གཏན་ཚིགས་བྱས་པ་དང༌། དུ་བ་དེས་སྒྲ་མི་རྟག་པ་དང༌། ལར་མེ་ལྡན་དུ་ཇི་ལྟར་རྟོགས་པར་མི་འགྱུར་བ་མ་ཡིན་ཏེ། བྱས་པ་དང་དུ་བ་དེ་ནི་དེ་ལྟར་སྒྲུབ་པ་ལ་ཕྱོགས་ཆོས་དང༌། འདོད་པའི་བསྒྲུབ་བྱའི་ཆོས་ཀྱི་དོན་དང༌། མེད་ན་མི་འབྱུང་བར་རྟོགས་པའི་ཕྱིར། ལྔ་པ་ལུང་དོན་བཀག་པ་རྒོལ་བའི་ཉེས་པར་མི་རིགས་པ་ལ་གཉིས། དགག་པ་དངོས། རང་ལ་མཚུངས་པ་སྤང་བའོ། །དང་པོ་ནི། གཏན་ཚིགས་བརྗོད་དམ་མ་བརྗོད་ཀྱང༌། །འགལ་ན་རྒོལ་བས་འདིར་ཅི་བྱས།། དེས་བརྗོད་ཉེས་པས་བསྟན་བཅོས་ལ། །གནོད་བྱེད་དུ་ནི་དེ་སྐྱེས་མིན།། ༦༠ གནོད་བྱེད་བརྗོད་ཕྱིར་སྐྱོན་ཅེ་ན། །གལ་ཏེ་མ་བརྗོད་ན་སྟེ་ཅི།། གནོད་པ་མིན་ནམ་མི་རིགས་བྱེད། །མིན་ཏེ་ཅིས་ནི་སྐྱོན་ཅན་ཡིན།། ༦༡ ཅེས་སྨོས་ཏེ། ལུང་དོན་དང་འགལ་བས་རྟགས་སྐྱོན་ཅན་མ་ཡིན་ཀྱང་ལུང་དོན་དང་འགལ་བའི་རྟགས་འགོད་མཁན་གྱི་རྒོལ་བ་སྐྱོན་ཅན་ཡིན་ནོ་ཞེ་ན། རྒོལ་བས་སྒྲ་མི་རྟག་པར་བསྒྲུབ་པའི་སྐབས་འདིར་བྱས་པ་གཏན་ཚིགས་སུ་བརྗོད་པས་ཚར་བཅད་ཀྱི་གནས་སུ་གྱུར་པའི་ཉེས་པ་ཅི་བྱས་ཏེ། བྱས་པ་དེ་གཏན་ཚིགས་སུ་མ་བརྗོད་ན་ནམ་མཁའི་ཡོན་ཏན་ལ་མི་གནོད་པ་ལས་རྒོལ་བ་དེས་བརྗོད་པའི་ཉེས་པས་བྱས་པ་དེ་བསྟན་བཅོས་ཀྱི་དོན་རྟག་པ་ནམ་མཁའི་ཡོན་ཏན་ལ་གནོད་བྱེད་དུ་ནི་གསར་དུ་སྐྱེས་པ་མ་ཡིན་པའི་ཕྱིར་ཏེ།

རྒོལ་བས་གཏན་ཚིགས་བརྗོད་དམ་མ་བརྗོད་ཀྱང་ནམ་མཁའི་ཡོན་ཏན་དང་འགལ་བའི་ཕྱིར། གལ་ཏེ་བྱས་པས་ནམ་མཁའི་ཡོན་ཏན་ལ་གནོད་མོད། ནམ་མཁའི་ཡོན་ཏན་ལ་གནོད་བྱེད་བརྗོད་པའི་ཕྱིར་ན་རྒོལ་བ་སྐྱོན་ཅན་ཡིན་ནོ་ཞེ་ན། བྱས་པ་ནམ་མཁའི་ཡོན་ཏན་ལ་གནོད་བྱེད་དུ་བརྗོད་པའི་རྒོལ་བ་དེ་ཆོས་ཅན། ཅིས་ན་སྐྱོན་ཅན་ཡིན་ཏེ། བྱས་པ་ནམ་མཁའི་ཡོན་ཏན་ལ་གནོད་པ་དེ་གནོད་པ་ལྟར་བརྗོད་པས་མི་རིགས་པ་བྱེད་པ་མ་ཡིན་པའི་ཕྱིར་ཏེ། གལ་ཏེ་གནོད་བྱེད་དུ་མ་བརྗོད་ན་བྱས་པ་དེ་ཅི། ནམ་མཁའི་ཡོན་ཏན་ལ་གནོད་བྱེད་མིན་ནམ་སྟེ་ཡིན་པའི་ཕྱིར། གཉིས་པ་རང་ལ་མཚུངས་པ་སྤང་བ་ནི། གཏན་ཚིགས་ལྟར་སྣང་གཞན་དག་ལ། །རང་འདོད་ཉིད་ནི་བསྒྲུབ་མེད་ཕྱིར།། དོན་མེད་བརྗོད་པས་སྐྱོན་འགྱུར་ན། །དེ་བསྒྲུབ་ཕྱིར་ན་འདིར་མ་ཡིན།། ༦༢ ཅེས་སྨོས་ཏེ། གལ་ཏེ་ནམ་མཁའི་ཡོན་ཏན་ལ་གནོད་པ་དེ་གནོད་པ་ཉིད་དུ་སྨྲས་པའི་ཕྱིར་ཚར་བཅད་ཀྱི་གནས་མ་ཡིན་ན། རྟགས་ལྟར་སྣང་འགོད་པའི་རྒོལ་བའང་ཚར་བཅད་ཀྱི་གནས་མ་ཡིན་པར་ཐལ་ཏེ། གཏན་ཚིགས་བརྗོད་དམ་མ་བརྗོད་ཀྱང༌། །ལྟར་སྣང་རྒོལ་བས་འདིར་ཅི་བྱས།། དེས་བརྗོད་ཉེས་པས་ལྟར་སྣང་མིན།། ཅེས་བྱ་བར་མཚུངས་པའི་ཕྱིར་རོ་ཞེ་ན། མཚུངས་པ་མ་ཡིན་ཏེ། གཏན་ཚིགས་ལྟར་སྣང་གཞན་དག་ལ་རང་གི་འདོད་ཡུལ་གྱི་བསྒྲུབ་བྱ་ཉིད་ནི་བསྒྲུབ་པའི་ནུས་པ་མེད་པའི་ཕྱིར་ན། བསྒྲུབ་བྱའི་དོན་འགྲུབ་པ་མེད་པའི་རྟགས་ལྟར་སྣང་བ་བརྗོད་པས་རྒོལ་བ་སྐྱོན་ཅན་དུ་འགྱུར་ན་ཡང༌། བྱས་པ་དེ་སྒྲ་མི་རྟག་པར་བསྒྲུབ་ནུས་ཡིན་པའི་ཕྱིར་ན་སྒྲ་མི་རྟག་པར་བསྒྲུབ་པ་འདིར་རྒོལ་བ་སྐྱོན་ཅན་མ་ཡིན་ནོ།། དྲུག་པ་རྟགས་ལ་ལུང་གིས་གནོད་ན་ཧ་ཅང་ཐལ་བ་ལ་གསུམ། དངོས། འགལ་བ་ལ་མི་འཁྲུལ་བ་སྤང༌། དེའི་ལན་དགག་པའོ། །དང་པོ་ནི། གལ་ཏེ་བསྟན་བཅོས་ལ་ལར་འགའ། །རིགས་མིན་པས་ན་རིགས་སྨྲ་བ།། གཞན་པ་དག་ཀྱང་འགོག་བྱེད་ཅེས། །བྱ་བ་རྒྱལ་རིགས་ལུགས་ཡིན་ནོ།།

༦༣ དོན་ཀུན་མཚུངས་པར་བྱས་ནས་ནི། །སྒྲུབ་བྱེད་བརྗོད་པར་ནུས་མ་ཡིན།། དེས་ན་ཀུན་ཏུ་བསྒྲུབ་བྱ་དང༌། །སྒྲུབ་བྱེད་རྣམ་གཞག་འདི་ཉམས་འགྱུར།། ༦༤ ཞེས་སྨོས་ཏེ། གལ་ཏེ་གཟེགས་ཟན་གྱི་བསྟན་བཅོས་ལ་ལར་བཤད་པའི་ནམ་མཁའི་ཡོན་ཏན་འགའ་ཞིག་སྒྲ་ལ་རིགས་པ་མ་ཡིན་པས་ན་རིགས་པར་སྨྲ་བ་གཞན་སྒྲ་མི་རྟག་པ་དག་ཀྱང་འགོག་པར་བྱེད་དགོས་ཞེས་བྱ་བ་ནི་རྒྱལ་རིགས་ངན་པའི་ལུགས་དང་མཚུངས་པ་ཡིན་ནོ། །ཇི་ལྟར་ཞེ་ན། མི་རིགས་པར་སྨྲ་བ་གཅིག་ལ་ཁྲོས་ནས་རིགས་པར་སྨྲ་བ་བརྒྱ་ཡང་སུན་འབྱིན་པས་སོ། །དེས་ན་ཁྱེད་ཀྱི་ལྟར་ན་དུས་ཀུན་ཏུ་བསྒྲུབ་བྱ་དང་སྒྲུབ་བྱེད་ཀྱི་རྣམ་གཞག་འདི་ཐམས་ཅད་ཉམས་པར་འགྱུར་ཏེ། ཆོས་ཅན་གཅིག་གི་སྟེང་དུ་ལུང་དོན་ཀུན་མཚུངས་པར་བྱས་ནས་ནི་སྒྲུབ་བྱེད་བརྗོད་པར་ནུས་པ་མ་ཡིན་པའི་ཕྱིར། ལུང་དོན་ཀུན་གྱིས་ཁྱབ་པའི་རྟགས་མེད་པའི་ཕྱིར་རོ།། གཉིས་པ་འགལ་བ་ལ་མི་འཁྲུལ་བ་སྤང་བ་ནི། ཆོས་ཅན་གཅིག་ལ་འགལ་བ་དག །མི་རུང་ཕྱིར་ན་འགལ་ངེས་ལ།། གནོད་འགྱུར་འདིར་ནི་དེ་འདྲ་བའི། །འགལ་བ་ཡོད་པ་མ་ཡིན་ནོ།། ༦༥ ཞེས་སྨོས་ཏེ། གལ་ཏེ་བྱས་པས་སྒྲ་མི་རྟག་པར་བསྒྲུབ་པ་དང་ནམ་མཁའི་ཡོན་ཏན་ལ་གནོད་པ་གཉིས་ཀ་ཡིན་ན། འགལ་བ་ལ་མི་འཁྲུལ་བར་འགྱུར་རོ་ཞེ་ན། དེ་ནི་མ་ཡིན་ཏེ། ཆོས་ཅན་སྒྲ་ལྟ་བུ་གཅིག་ལ་རྟག་པ་དང་མི་རྟག་པའི་འགལ་བ་དག་མི་རུང་བའི་ཕྱིར་ན། བྱས་པ་དེས་སྒྲའི་སྟེང་དུ་རབ་དང་འགལ་བར་ངེས་པའི་རྟག་པ་ལ་གནོད་པར་འགྱུར་གྱི། མི་རྟག་པར་བསྒྲུབ་པ་དང་ནམ་མཁའི་ཡོན་ཏན་བཀག་པ་འདིར་ནི་རྟག་མི་རྟག་དེ་འདྲ་བའི་འགལ་བ་ཡོད་པ་མ་ཡིན་པའི་ཕྱིར་རོ།། གསུམ་པ་དེའི་ལན་དགག་པ་ནི། དེ་དག་གནོད་བྱ་གནོད་བྱེད་ནི། །མིན་ཀྱང་བསྟན་བཅོས་དོན་སླད་ཕྱིར།། འབྲེལ་བ་མེད་ཀྱང་གནོད་ཅེ་ན།། ཞེས་སྨོས་ཏེ། གལ་ཏེ་མི་རྟག་པ་དང་ནམ་མཁའི་ཡོན་ཏན་མ་ཡིན་པ་དེ་དག་གནོད་བྱ་གནོད་བྱེད་ནི་མིན་ཅིང༌། མི་རྟག་པ་དང་ནམ་མཁའི་ཡོན་ཏན་ལ་འབྲེལ་བ་མེད་ཀྱང་སྒྲ་ལ་ནམ་མཁའི་ཡོན་ཏན་བཀག་པས་མི་རྟག་པར་འགྲུབ་པ་ལ་གནོད་དེ།

དེ་བཀག་པས་བསྟན་བཅོས་ཀྱི་དོན་བསླད་པའི་ཕྱིར་ཞེ་ན། ཐམས་ཅད་ཐམས་ཅད་ཀྱིས་གནོད་འགྱུར།། ༦༦ འབྲེལ་ཡོད་དེས་ན་དེ་ཉིད་ལ། །གནོད་འགྱུར་ཞེ་ན་མ་ཡིན་ཏེ།། རྟགས་ཀུན་རང་གི་བསྒྲུབ་བྱ་ལ། །སྐྱོན་དང་ཡོན་ཏན་དཔྱད་ཕྱིར་རོ།། ༦༧ མེད་ན་བསྒྲུབ་བྱ་མི་འབྱུང་བའི། །འབྲེལ་བ་དེ་ནི་འདིར་རྟོགས་མེད།། འདིར་ནི་བསྟན་བཅོས་གནོད་འབའ་ཞིག། སྐྱོན་ཡོན་2 དེ་གཞན་བྱས་ལའང་མཚུངས།། ༦༨ ཞེས་སྨོས་ཏེ། དེ་ལྟར་ན་སྒྲ་མི་རྟག་པ་ལ་སོགས་པའི་དམ་བཅའ་ཐམས་ཅད་ལ་བྱས་པས་དྲིའི་སྟེང་དུ་སའི་ཡོན་ཏན་བཀག་པ་སོགས་རྟགས་ཐམས་ཅད་ཀྱིས་གནོད་པར་འགྱུར་བར་ཐལ། བསྟན་བཅོས་ཀྱི་དོན་བསླད་པའི་ཕྱིར། གལ་ཏེ་མི་མཚུངས་ཏེ། ནམ་མཁའི་ཡོན་ཏན་སྒྲའི་ཆོས་སུ་འབྲེལ་བ་ཡོད་པ་དེས་ན་ནམ་མཁའི་ཡོན་ཏན་བཀག་པས་སྒྲ་མི་རྟག་པ་དེ་ཉིད་ལ་གནོད་པར་འགྱུར་ཞེ་ན། མ་ཡིན་ཏེ། རྟགས་ཀུན་རང་གི་བསྒྲུབ་བྱ་བསྒྲུབ་པ་ལ་ཚུལ་གསུམ་མ་ཚང་ན་སྐྱོན་ཅན་དང༌། ཚང་ན་ཡོན་ཏན་ཅན་ཡིན་པས་ཚུལ་གསུམ་ཚང་མ་ཚང་དཔྱད་པར་བྱ་བ་ཡིན་པའི་ཕྱིར་རོ། །དེས་ན་ཁྱེད་ནམ་མཁའི་ཡོན་ཏན་མེད་ན་བསྒྲུབ་བྱ་མི་རྟག་པ་མི་འབྱུང་བའི་འབྲེལ་བ་དེ་ནི་འདིར་རྟོགས་པ་མེད་ཀྱང༌། བྱས་པས་སྒྲ་མི་རྟག་པར་བསྒྲུབ་པ་འདིར་ནི་བསྟན་བཅོས་ཀྱི་དོན་ལ་གནོད་པ་འབའ་ཞིག་རྟགས་ཀྱི་སྐྱོན་ཡིན་ན། དེ་ནི་གཞན་རྩོལ་བས་བྱས་པའི་རྟགས་ཀྱིས་དྲི་སའི་ཡོན་ཏན་བཀག་པས་སྒྲ་མི་རྟག་པར་བསྒྲུབ་པའི་རྟགས་སྐྱོན་ཅན་དུ་འཇོག་པ་ལའང་མཚུངས་པར་ཐལ། དེའི་ཚེ་བསྟན་བཅོས་ཀྱི་དོན་ལ་གནོད་པའི་ཕྱིར། གཉིས་པ་གཞན་ལུགས་དགག་པ་ལ་གཉིས། འདོད་པ་བརྗོད། དེ་དགག་ པའོ། །དང་པོ་ནི། གལ་ཏེ་བསྟན་བཅོས་ཁས་བླངས་ཕྱིར། །བསྟན་བཅོས་མཐོང་བ་མ་ལུས་བསྒྲུབ།། ཅེས་སྨོས་ཏེ། གལ་ཏེ་ཚད་མ་ཀུན་ལས་བཏུས་པའི་བཤད་པ་བྱེད་པ་ཁ་ཅིག་ན་རེ། བསྟན་བཅོས་ཁས་བླངས་པའི་ཕྱིར། བསྟན་བཅོས་སུ་མཐོང་བ་མ་ལུས་པ་བསྒྲུབ་བྱ་ཡིན་ལ། དེ་ལྟར་མིན་ན་བསྟན་བཅོས་ཁས་ལེན་པ་དོན་མེད་པའི་ཕྱིར་རོ་ཞེས་རྒྱན་གྱིས་སོ།

།ཡེ་ཤེས་དཔལ་བཟང་པོས་འདི་སྨྲ་བ་པོ་བྱེ་བྲག་པ་ཡིན་པར་བཤད་དོ།། གཉིས་པ་དེ་དགག་པ་ལ་གསུམ། དཔེ་རྟགས་མ་གྲུབ་པ་དམ་བཅས་པར་ཐལ་བ། རང་སྒྲ་སྨོས་པ་དོན་མེད་དུ་ཐལ་བ། དེའི་ལན་དགག་པའོ། །དང་པོ་ནི། དཔེ་དང་གཏན་ཚིགས་མ་གྲུབ་སྨྲ། །དམ་བཅའ་བར་ནི་ཐལ་བར་འགྱུར།། ༦༩ ཞེས་སྨོས་ཏེ། དེ་ལྟར་ན་སྒྲ་བུམ་བྱས་པར་མི་ཤེས་པའི་ངོར་གང་བྱས་པ་དེ་ཐམས་ཅད་མི་རྟག་སྟེ། དཔེར་ན་བུམ་པ་བཞིན་སྒྲ་ཡང་བྱས་པའོ་ཞེས་བཀོད་པའི་ཚེ། དཔེ་དང་གཏན་ཚིགས་མ་གྲུབ་པར་སྨྲ་བ་ཆོས་ཅན། དམ་བཅའ་བ་ནི་ཐལ་བར་འགྱུར་ཏེ། ལུང་དོན་ཡིན་པའི་ཕྱིར་ཞེས་རྒྱན་གྱིས་སོ། །ཡེ་ཤེས་དཔལ་བཟང་པོས། ìམིག་ཤེས་གཟུང་བྱ་ཡིན་པའི་ཕྱིར།î ཞེས་དང༌། ཆོས་མཆོག་གིས། ìལྡན་པ་དང་རྣམ་པར་དབྱེ་བ་ལས་སྐྱེས་པའི་ཕྱིར།î ཞེས་པ་རྟགས་སུ་སྦྱོར་རོ། །དེ་སྤང་བར་འདོད་ནས། གལ་ཏེ་སྒྲུབ་བྱེད་ཉིད་བརྗོད་པ། །མ་ཡིན་འདོད་པ་སྨོས་ཕྱིར་ན།། ཞེས་སྨོས་ཏེ། གལ་ཏེ་སྒྲུབ་བྱེད་ཉིད་དུ་བརྗོད་པའི་དཔེ་རྟགས་མ་གྲུབ་པ་ལུང་དོན་ཡིན་ཀྱང་དམ་བཅའ་ནི་མ་ཡིན་ཏེ། དེ་ཉིད་དམ་བཅའ་ཡིན་པ་བསལ་བའི་དོན་དུ་རིགས་པའི་སྒོ་ལས། རང་ཉིད་བསྒྲུབ་པར་བྱ་བ་ཉིད་དུ་འདོད་པ་འགལ་བའི་དོན་གྱིས་མ་བསལ་བ་ནི་ཕྱོགས་ཡིན་ནོ་ཞེས་དང༌། ཀུན་བཏུས་སུ་ཡང་ངོ་བོ་ཁོ་ན་ཞེས་ངེས་གཟུང་སྨོས་པའི་ཕྱིར་ཞེ་ན། དེ་ནི་ཁྱོད་ལ་སྒྲུབ་བྱེད་མ་ཡིན་ཏེ། བསྒྲུབ་བྱར་རིགས་པས་ཐོབ་པ་ནི། །ཚིག་ལས་ལྡོག་པ་མ་ཡིན་ནོ།། ༧༠ ཞེས་སྨོས་ཏེ། དཔེ་རྟགས་མ་གྲུབ་པ་ཆོས་ཅན། ངེས་གཟུང་དང་བཅས་པའི་འདོད་ཚིག་སྨོས་པ་ལས་བསྒྲུབ་བྱ་ཡིན་པ་ལྡོག་པ་མ་ཡིན་པར་ཐལ། བསྒྲུབ་བྱར་རིགས་པ་ལུང་དོན་ཡིན་པས་ཐོབ་པར་ནི་ཁྱོད་འདོད་པའི་ཕྱིར། དེ་ཡང་མ་བཟོད་ནས། མི་འདོད་བསྒྲུབ་བྱ་མིན་ཅེ་ན།། ཞེས་སྨོས་ཏེ། བསྒྲུབ་བྱར་རིགས་པས་ཐོབ་ཀྱང་རྒོལ་བས་བསྒྲུབ་བྱར་མི་འདོད་པའི་ཕྱིར་བསྒྲུབ་བྱ་མ་ཡིན་ནོ་ཞེ་ན། འོ་ན། རྒོལ་བ་མི་འདོད་ཆོས་གཞན་ཡང༌།།

བསྒྲུབ་མིན་དེ་ཚེ་བསྒྲུབ་བྱ་བ། །མིན་ལ་གནོད་པས་ཅི་ཞིག་འགལ།། ༧༡ ཅེས་སྨོས་ཏེ། ཆོས་གཞན་རྟག་པ་ནམ་མཁའི་ཡོན་ཏན་ཡང་ཆོས་ཅན། སྒྲ་མྀ་རྟག་པར་བསྒྲུབ་པའི་བསྒྲུབ་བྱ་མ་ཡིན་པར་ཐལ། རྒོལ་བས་དེའི་བསྒྲུབ་བྱར་མི་འདོད་པའི་ཕྱིར་དང༌། དེ་བསྒྲུབ་བྱར་མི་འདོད་པ་དེའི་ཚེ་བསྒྲུབ་པར་བྱ་བ་མ་ཡིན་པའི་ལུང་དོན་ལ་གནོད་པས་རང་གི་བསྒྲུབ་བྱ་ལ་ཅི་ཞིག་འགལ་ཏེ། ལུང་དོན་བཀག་ཀྱང་རང་གི་བསྒྲུབ་བྱ་བཀག་པ་མེད་པའི་ཕྱིར་རོ། །འདིར་དཔྱད་པར་བྱ་བ་འདི་ཡོད་དེ། གལ་ཏེ་སྒྲུབ་བྱེད་ཉིད་བརྗོད་པ། །མ་ཡིན་འདོད་པ་སྨོས་ཕྱིར་ན།། ཞེས་ཟེར་བས་འདིའི་ཕྱོགས་སྔ་མ་ནི་ཤེས་རབ་འབྱུང་གནས་གསུང་བ་ལྟར་ཀུན་ལས་བཏུས་ཀྱི་རྗེས་འབྲང་ཞིག་ཡིན་པ་འདྲ་ནའང༌། རྒོལ་བ་མི་འདོད་ཆོས་གཞན་ཡང༌། ། བསྒྲུབ་མིན། ཅེས་གནོད་བྱེད་བརྗོད་པར་མཛད་པས། ཡེ་ཤེས་དཔལ་བཟང་པོ་གསུང་བ་ལྟར་འདིའི་ཕྱོགས་སྔ་མ་བྱེ་བྲག་པ་ཡིན་ནམ། དེས་ན་རྣམ་དཔྱོད་དང་ལྡན་པ་རྣམས་ཀྱིས་བརྟག་པར་མཛོད་ཅིག གཉིས་པ་རང་སྒྲ་སྨོས་པ་དོན་མེད་དུ་ཐལ་བ་ནི། ཕྱོགས་མཚན་ཕྱི་རོལ་དོན་ཅན་གྱི། །རང་ཉིད་སྒྲ་ཡང་དོན་མེད་འགྱུར།། ཞེས་སྨོས་ཏེ། ཕྱོགས་ཀྱི་མཚན་ཉིད་ལས་ཕྱི་རོལ་ཏུ་གྱུར་པའི་དོན་ཅན་གྱི་ལུང་དོན་བསྒྲུབ་བྱ་ཡིན་ན་བསྒྲུབ་བྱའི་མཚན་ཉིད་ཀྱི་ཟུར་དུ་རང་ཉིད་ཀྱི་སྒྲ་གསུངས་པ་ཡང་དོན་མེད་དུ་འགྱུར་རོ།། གསུམ་པ་དེའི་ལན་དགག་པ་ལ་བཞི། བསྟན་བཅོས་ལ་འདོད་པ་ཙམ་གྱི་འཇུག་ལྡོག་བྱེད་པའི་དོན་དུ། གྲགས་པ་ཆོས་ཅན་དུ་ཤེས་པའི་དོན་དུ། ཆོས་ཅན་བསྒྲུབ་བྱ་མིན་པར་ཤེས་པའི་དོན་དུ་རང་སྒྲ་སྨོས་པ་དགག དེ་དག་གི་དོན་བསྡུ་བའོ། །དང་པོ་ལ་གསུམ། འདོད་པ་བརྗོད། དེ་དགག །རང་སྒྲ་སྨོས་པའི་དགོས་པ་བཤད་པའོ། །དང་པོ་ནི། བསྟན་བཅོས་འདོད་འཇུག་དོན་ཞེ་ན།། ཞེས་སྨོས་ཏེ། གལ་ཏེ་ལུང་དོན་བསྒྲུབ་བྱ་ཡིན་ཀྱང་རང་ཉིད་སྨོས་པ་དོན་མེད་དུ་མི་འགྱུར་ཏེ། རྒོལ་བ་བསྟན་བཅོས་ལ་འདོད་པས་འཇུག་པའི་དོན་དུ་རང་ཉིད་སྨོས་པ་ཡིན་ནོ་ཞེ་ན།

གཉིས་པ་དེ་དགག་པ་ནི། འོ་ན་དོགས་འདི་གང་ལས་ཡིན།། ༧༢ དེ་ནི་ཚད་མས་བཀག་མེད་ན། །འཛིན་པ་གང་གིས་བཟློག་པར་ནུས།། གལ་ཏེ་ཚད་མས་བཀག་ན་ཡང༌། །ཚིག་ལས་གང་གིས་འཇུག་པར་འགྱུར།། ༧༣ དེ་དག་སྔར་ཡང་གྲུབ་མཐའ་ནི། །རང་གི་འདོད་པ་ཉིད་ཀྱིས་འཛིན།། དེ་ནི་ཕྱིས་ཀྱང་ཅི་ཞིག་ལྟར། །གཞན་འཛིན་པས་ནི་ཅིས་མི་ཐོབ།། ༧༤ ཅེས་སྨོས་ཏེ། འོ་ན་རྒོལ་བས་བསྟན་བཅོས་སྔ་མ་ཅི་དགར་དོར་ནས་ཕྱི་མ་ལ་འཇུག་པའི་དོན་དུ་རང་སྒྲ་སྨོས་སྙམ་པའི་དོགས་པ་འདི་གང་ལས་ཡིན་དཔྱད་པར་བྱ་སྟེ། དབང་པོ་རྣོན་པོའི་དོན་དུ་ནི་མ་ཡིན་ཏེ། དབང་རྣོན་དེ་ནི་ལུང་དོན་ཚད་མས་བཀག་པ་མེད་ན་འདོད་པ་ཙམ་གྱིས་ལུང་དོན་འཛིན་པ་གང་གིས་བཟློག་པར་ནུས། གལ་ཏེ་ལུང་དོན་ཚད་མས་བཀག་ན་ཡང་རང་ཉིད་ཅེས་པའི་ཚིག་ལས་ལུང་དོན་འཛིན་པ་ལ་གང་གིས་ན་འཇུག་པར་འགྱུར་ཏེ་མི་འགྱུར་བའི་ཕྱིར་རོ། །དབང་རྟུལ་གྱི་དོན་དུ་ཡང་མ་ཡིན་ཏེ། དབང་རྟུལ་དེ་དག་སྔར་ཡང་གྲུབ་མཐའ་ནི་རང་གི་འདོད་པ་ཉིད་ཀྱིས་འཛིན་ཅིང༌། དེ་ནི་ཕྱིས་ཀྱང་ཅི་ཞིག་ལྟར་ལུང་གཞན་འཛིན་པ་ནི་ཅིས་མི་ཐོབ་སྟེ་ཐོབ་པའི་ཕྱིར་རོ་ཞེས་རྒྱལ་བ་ཅན་གྱིའོ།།

གསུམ་པ་རང་སྒྲ་སྨོས་པའི་དགོས་པ་བཤད་པ་ནི། འདོད་གནོད་མེད་དང་བསྒྲུབ་བྱ་མིན། །ཐུག་པ་མེད་པར་བསྟན་པས་ན།། ལོག་པར་རྟོག་པ་བསལ་བའི་ཕྱིར། །འདིར་ནི་རང་ཉིད་སྒྲ་མཛད་དོ།། ༧༥ ཞེས་སྨོས་ཏེ། དེ་ལྟར་ན་རང་ཉིད་སྨོས་པའི་དགོས་པ་གང་ཞེ་ན། དེ་ནི་གསུམ་སྟེ། ཁས་བླངས་པའི་ལུང་དོན་ལ་གནོད་པས་འདོད་ཡུལ་གྱི་བསྒྲུབ་བྱ་ལ་གནོད་པ་མེད་པར་བསྟན་པ་དང༌། ཆོས་ཅན་དེའི་སྟེང་དུ་ལུང་དོན་ཐམས་ཅད་བསྒྲུབ་བྱ་མ་ཡིན་པར་བསྟན་པ་དང༌། ལུང་དོན་བཀག་པས་སྐབས་ཀྱི་བསྒྲུབ་བྱ་བཀག་ན། དྲི་རྟག་པའི་ཡོན་ཏན་བཀག་པས་ཀྱང་བྱས་པ་སྒྲ་མི་རྟག་པར་བསྒྲུབ་པའི་འགལ་རྟགས་སུ་ཐལ་བ་ལ་སོགས་པ་ཐུག་པ་མེད་པར་བསྟན་པས་ན་ལོག་པར་རྟོག་པ་གསུམ་བསལ་བའི་ཕྱིར་དུ་ཕྱོགས་ཀྱི་མཚན་ཉིད་འདིར་ནི་རང་ཉིད་ཅེས་པའི་སྒྲ་སྨོས་པར་མཛད་དོ།། གཉིས་པ་གྲགས་པ་ཆོས་ཅན་དུ་ཤེས་པའི་དོན་དུ་རང་སྒྲ་སྨོས་པ་དགག་པ་ལ་གཉིས། འདོད་པ་བརྗོད། དེ་དགག་པའོ། །དང་པོ་ནི། གཞུང་ལུགས་ཀྱིས་བྱས་ཁྱད་པར་དག །ཡོངས་སུ་སྤངས་ནས་རབ་གྲགས་པའི།། ཆོས་ཅན་དག་ནི་གཟུང་དོན་དུ། །གཞན་ནི་རང་ཉིད་སྒྲ་བརྗོད་ཟེར།། ༧༦ ཞེས་སྨོས་ཏེ། ཀུན་བཏུས་ཀྱི་བཤད་པ་བྱེད་པ་གཞན་དག་ནི། རྒོལ་བ་རྩོད་པ་ན་སོ་སོའི་གཞུང་ལུགས་ཀྱིས་བརྟག་པར་བྱས་པའི་ཁྱད་པར་དག་ཡོངས་སུ་སྤངས་ནས་གཉིས་ཀ་ལ་རབ་ཏུ་གྲགས་པའི་ཆོས་ཅན་དག་ནི་གཟུང་བའི་དོན་དུ་རང་ཉིད་ཀྱི་སྒྲ་བརྗོད་པར་མཛད་ཅེས་ཟེར་རོ།། གཉིས་པ་དེ་དགག་པ་ནི། དཔྱད་པ་ཉིད་ཀྱི་སྐབས་ཀྱིས་ནི། །རབ་གྲགས་རྟེན་ནི་གྲུབ་འགྱུར་ཏེ།། རང་འདོད་བརྟགས་པའི་ཁྱད་པར་ཅན། །དངོས་པོ་རྣམས་རྩོད་མེད་ཕྱིར་རོ།།༧༧ ཞེས་སྨོས་ཏེ། དེ་ཡང་མ་ཡིན་ཏེ། རྒོལ་བ་གཉིས་རྩོད་གཞིའི་སྟེང་དུ་ཁྱད་ཆོས་ལ་དཔྱད་པ་ཉིད་ཀྱི་སྐབས་ཀྱིས་ནི་གཉིས་ཀ་ལ་རབ་ཏུ་གྲགས་པའི་རྟེན་ཆོས་ཅན་ནི་མཐུན་སྣང་དུ་གྲུབ་པར་འགྱུར་བའི་ཕྱིར་ཏེ། རྒོལ་བ་རང་རང་གིས་འདོད་པས་བརྟགས་པའི་གཙོ་བོ་ལ་སོགས་པས་ཁྱད་པར་ཅན་དུ་བྱས་པའི་ཆོས་ཅན་གྱི་སྟེང་དུ་དངོས་པོ་རྣམས་ལ་རྩོད་པ་མེད་པའི་ཕྱིར་རོ།།

གསུམ་པ་ཆོས་ཅན་བསྒྲུབ་བྱ་མ་ཡིན་པར་ཤེས་པའི་དོན་དུ་རང་སྒྲ་སྨོས་པ་དགག་པ་ལ་བཞི། འདོད་པ་བརྗོད། དེ་དགག །དེ་ཕྱོགས་སྐྱོན་དུ་མི་རིགས། ངེས་གཟུང་མི་དགོས་པར་སྤང་བའོ། །དང་པོ་ནི། ཅིས་ཏེ་གྲུབ་པར་བསྟན་པ་ཡིས། །ཆོས་ཅན་བསྒྲུབ་བྱ་མིན་བརྗོད་ན།། ཞེས་སྨོས་ཏེ། ཅིས་ཏེ་ཡང་རྒོལ་བ་གཉིས་ཀས་གྲུབ་ཟིན་པར་བསྟན་པ་ཡིས་ཆོས་ཅན་བསྒྲུབ་བྱ་མ་ཡིན་པ་ཤེས་པའི་དོན་དུ་རང་ཉིད་ཀྱི་སྒྲ་བརྗོད་དོ་ཞེ་ན། གཉིས་པ་དེ་དགག་པ་ནི། རང་གི་ངོ་བོ་ཉིད་བསྟན་པ། །ཞེས་བྱ་འདི་ཉིད་ཀྱིས་དེ་རྟོགས།། ༧༨ གྲུབ་དང་བསྒྲུབ་པའི་ངོ་བོར་ནི། །བསྟན་པ་དག་ནི་ཡོད་མིན་ན།། བསྒྲུབ་བྱ་ཉིད་དུ་བསྟན་པ་ཞེས། །བྱ་བ་འདི་ནི་འབྲས་ལྡན་འགྱུར།། ༧༩ ཞེས་སྨོས་ཏེ། དེའང་མ་ཡིན་ཏེ། བསྒྲུབ་བྱའི་མཚན་ཉིད་དུ་རང་གི་ངོ་བོ་ཉིད་བསྟན་པ་ཞེས་བྱ་བ་འདི་ཉིད་ཀྱིས་གྲུབ་ཟིན་བསྒྲུབ་བྱ་མ་ཡིན་པ་དེ་རྟོགས་པར་ནུས་པའི་ཕྱིར་དང༌། རྒོལ་བས་གྲུབ་ཟིན་པ་དང་སྒྲུབ་བྱེད་དུ་བཀོད་བཞིན་པའི་ངོ་བོར་བསྟན་པ་གཉིས་པོ་དག་ནི་བསྒྲུབ་བྱར་དོགས་པ་ཡོད་པ་ཡིན་ན། དོགས་པ་དེ་བཅད་པའི་ཕྱིར་དུ་བསྒྲུབ་བྱ་ཉིད་དུ་བསྟན་པ་ཞེས་བྱ་བ་འདི་ནི་འབྲས་བུའམ་དོགས་པ་དང་ལྡན་པའི་ཕྱིར་རོ།། གལ་ཏེ་ཆོས་ཅན་བསྒྲུབ་བྱ་མིན་ཅེས་པའི་དོན་དཔེར་ན་གཙོ་བོ་ཡོད་པ་ཡིན་ཏེ། ཁྱད་པར་དང་རྗེས་སུ་འགྲོ་བ་མཐོང་བའི་ཕྱིར་ཞེས་པ་ལྟ་བུ་མ་གྲུབ་པའི་ཆོས་ཅན་གཙོ་བོ་རང་མཚན་དེ་བསྒྲུབ་བྱ་མ་ཡིན་པར་ཤེས་པའི་དོན་དུ་རང་ཉིད་སྨོས་སོ་ཞེ་ན། རྗེས་སུ་དཔག་པ་སྤྱི་ཡི་ནི། །ཡུལ་ཅན་ཉིད་དུ་བཤད་པ་ཡིན།། འདིར་ནི་དེ་སྐད་མ་བསྟན་ཀྱང༌། །ཕྱོགས་ལ་འགལ་བ་ཅུང་ཟད་མེད།། ༨༠ ཅེས་སྨོས་ཏེ། དེའང་མ་ཡིན་ཏེ། རང་སྒྲ་མ་སྨོས་ཀྱང་སློབ་དཔོན་གྱིས་རྗེས་སུ་དཔག་པ་སྤྱིའི་ཡུལ་ཅན་ཉིད་དུ་བཤད་པས་ཀྱང་རང་མཚན་བསྒྲུབ་བྱ་མ་ཡིན་པར་བསྟན་པ་ཡིན་པའི་ཕྱིར། ཇི་སྐད་དུ། རྗེས་སུ་དཔག་པ་ནི་སྤྱིའི་ཡུལ་ཅན་ཡིན་ཏེ་ཞེས་དང༌།

སྤྱིའི་མཚན་ཉིད་ཀྱི་ཡུལ་ཅན་མ་ཡིན་པའི་རྗེས་སུ་དཔག་པ་ནི་ཡོད་པ་མ་ཡིན་ནོ་ཞེས་གསུངས་པའི་ཕྱིར། དེས་ན་བསྒྲུབ་བྱའི་མཚན་ཉིད་འདིར་ནི་མ་གྲུབ་པའི་ཆོས་ཅན་རང་མཚན་བསྒྲུབ་བྱ་ཡིན་པ་བཅད་པའི་དོན་དུ་རང་ཉིད་ཅེས་དེ་སྐད་དུ་མ་བསྟན་ཀྱང་དེ་ཕྱོགས་ཡིན་པའི་འགལ་བ་ཅུང་ཟད་ཀྱང་མེད་དོ། །འདི་ལ་ལྷ་དབང་བློས་མ་གྲུབ་པའི་ཆོས་ཅན་ཞེས་དང༌། ཆོས་མཆོག་དང་ཡེ་ཤེས་དཔལ་བཟང་པོས་ཆོས་ཅན་རང་མཚན་ཞེས་དང༌། རྒྱན་གྱིས་ཆོས་ཅན་གྲུབ་ཟིན་པའམ། དེ་ལས་གཞན་འགའ་ཞིག་བསྒྲུབ་བྱ་ཡིན་ན་ནི་སྤྱིར་མི་འགྱུར་ཞེས་གསུང་ངོ༌། །གང་ལྟར་ན་ཡང་གཙོ་བོ་རང་མཚན་ཉིད་གཟུང་ངོ༌།། གསུམ་པ་དེ་ཕྱོགས་སྐྱོན་དུ་མི་རིགས་པ་ལ་གཉིས། མ་གྲུབ་པའི་ཆོས་ཅན་རང་མཚན་བསྒྲུབ་བྱར་བྱས་ནས་བསྒྲུབ་པ་ཕྱོགས་སྐྱོན་མ་ཡིན། ཕྱོགས་ཀྱི་ཉེས་པ་ངོས་བཟུང་ནས་དེ་སེལ་བའི་ཚུལ་ལོ། །དང་པོ་ལ་གཉིས། དྲི་བ་དང༌། དེ་དགག་པའོ། །དང་པོ་ནི། གལ་ཏེ་ཆོས་ཅན་བསྒྲུབ་བྱར་བྱས། །དེ་ལས་ཅིར་འགྱུར་དེ་མི་ནུས།། ཅི་ཕྱིར་རྟགས་རྗེས་འགྲོ་མེད་ཕྱིར།། ཞེས་སྨོས་ཏེ། གལ་ཏེ་མ་གྲུབ་པའི་ཆོས་ཅན་གཙོ་བོ་ནི་བསྒྲུབ་བྱར་བྱས་པ་དེ་ལས་སྐྱོན་ཅིར་འགྱུར་ཞེས་དྲི་བར་བྱའོ། །དེ་བསྒྲུབ་པར་མི་ནུས་སོ་ཞེ་ན། དེའང་ཅིའི་ཕྱིར་མི་ནུས་ཞེས་དྲི་བར་བྱའོ། །གཙོ་བོ་རང་མཚན་བསྒྲུབ་བྱར་བྱས་ན་ཕྱོགས་ཆོས་མ་གྲུབ་ཅིང༌། རྟགས་བསྒྲུབ་བྱའི་ཆོས་ལ་རྗེས་སུ་འགྲོ་བ་མེད་པའི་ཕྱིར་ཞེ་ན། གཉིས་པ་དེ་དགག་པ་ནི། འདི་དེ་དག་གི་སྐྱོན་མིན་ནམ།། ༨༡ ཡན་ལག་ཕྱི་མ་ལ་བལྟོས་པ། །ཕྱོགས་སྐྱོན་འདོད་མིན་་་་་་་་་༌།། ཅེས་སྨོས་ཏེ། རྟགས་དང་དཔེ་བསྒྲུབ་བྱའི་ཆོས་ལ་རྗེས་སུ་འགྲོ་བ་མེད་པ་འདི་ཆོས་ཅན། དམ་བཅའི་སྐྱོན་མ་ཡིན་ཏེ། རྟགས་དང་དཔེ་དེ་དག་གི་སྐྱོན་མ་ཡིན་ནམ་སྟེ་ཡིན་པའི་ཕྱིར། ཁྱབ་པ་ཡོད་དེ། ཡན་ལག་ཕྱི་མ་རྟགས་དཔེ་ལ་བལྟོས་པའི་སྐྱོན་ནི་ཕྱོགས་སྐྱོན་དུ་སུ་ཡང་འདོད་པ་མ་ཡིན་པའི་ཕྱིར་རོ།།

གལ་ཏེ་དེ་དག་ཕྱོགས་སྐྱོན་ཡིན་ཏེ། ཕྱོགས་བསྒྲུབ་པ་ལ་གནོད་པའི་ཕྱིར་ཞེ་ན། ་་་་་་་་་་དེ་ལྟར་ན།། གཏན་ཚིགས་ལ་སོགས་ཉེས་པ་ཡང༌། །ཕྱོགས་ཀྱི་སྐྱོན་དུ་ཐལ་འགྱུར་ཏེ།། ༨༢ ཐམས་ཅད་ཕྱོགས་ལ་གནོད་ཕྱིར་རོ།། ཞེས་སྨོས་ཏེ། དེ་ལྟར་ཡིན་ན་ཧ་ཅང་ཐལ་ཏེ། གཏན་ཚིགས་དང་དཔེ་ལ་སོགས་པ་ཉེས་པ་འགལ་བ་དང༌། མ་ངེས་པ་དང་མ་གྲུབ་པ་ཡང་ཕྱོགས་ཀྱི་སྐྱོན་དུ་ཐལ་བར་འགྱུར་ཏེ། དེ་ཐམས་ཅད་ཀྱིས་ཕྱོགས་འགྲུབ་པ་ལ་གནོད་པའི་ཕྱིར་རོ།། གཉིས་པ་ཕྱོགས་ཀྱི་ཉེས་པ་ངོས་བཟུང་ནས་དེ་སེལ་བའི་ཚུལ་ལ་གཉིས། ཉེས་པ་ངོས་གཟུང༌། དེ་ཇི་ལྟར་སེལ་བའི་ཚུལ་ལོ། །དང་པོ་ནི། དེ་ཕྱིར་དེ་ཙམ་དང་འབྲེལ་བ།། ཕྱོགས་ཀྱི་སྐྱོན་འདོད་གཞན་མིན་ཏེ། །མངོན་སུམ་ལ་སོཌ་འགལ་བ་བཞིན།། ༨༣ ཅེས་སྨོས་ཏེ། གཞི་གཅིག་ལ་རྟགས་དང་ཕྱོགས་ཀྱི་སྐྱོན་གཉིས་མི་འཐད་པ་དེའི་ཕྱིར། དམ་བཅའ་བ་དེ་ཙམ་དང་འབྲེལ་བའི་ཉེས་པ་ནི་ཕྱོགས་ཀྱི་སྐྱོན་དུ་འདོད་ཀྱི། གཞན་རྟཌ་ཀྱིས་བསྒྲུབ་མི་ནུས་པ་ཕྱོགས་ཀྱི་སྐྱོན་མིན་ཏེ། དཔེར་ན་མངོན་སུམ་དང་ལ་སོཌ་པ་རྗེས་སུ་དཔག་པ་དང་འགལ་བའམ་དེ་དག་གིས་གྲུབ་ཟིན་པ་ཕྱོགས་ཀྱི་སྐྱོན་ཡིན་པ་བཞིན་ནོ།། གཉིས་པ་ཉེས་པ་དེ་སེལ་བའི་ཚུལ་ལ་གཉིས། ཀུན་ལས་བཏུས་སུ་བཤད་པས་སེལ་བའི་ཚུལ། རིགས་པའི་སྒོ་ལས་བཤད་པས་སེལ་བའི་ཚུལ་ལོ། །དང་པོ་ལ་གཉིས། སྤྱིར་བཤད་པ། སོ་སོར་བཤད་པའོ། །དང་པོ་ནི། རྒྱུ་སོགས་མཚན་ཉིད་བསལ་བྱ་ལ། །བལྟོས་པ་མེད་པར་མ་ཁྱབ་དང༌།། ལྡོག་པ་དག་ནི་སྤང་བའི་ཕྱིར། །ཕྱོགས་ཀྱི་མཚན་ཉིད་བཤད་པ་ཡིན།། ༨༤ ཅེས་སྨོས་ཏེ། རྒྱུ་མཚན་དང་དཔེ་སོགས་ཀྱི་མཚན་ཉིད་ཀྱི་བསལ་བྱ་སེལ་བ་ལ་བལྟོས་པ་མེད་པར་ཕྱོགས་ཀྱི་སྐྱོན་མ་ཁྱབ་པ་དང༌། དེ་ལས་ལྡོག་པ་ཁྱབ་ཆེས་པ་དང་མི་སྲིད་པའི་སྐྱོན་གསུམ་པོ་དག་ནི་སྤང་བའི་ཕྱིར་དུ་ཀུན་ལས་བཏུས་ནས་ཕྱོགས་ཀྱི་མཚན་ཉིད་ལྔ་ལྡན་དུ་བཤད་པ་ཡིན་ནོ།། གཉིས་པ་སོ་སོར་བཤད་པ་ནི། རང་ཉིད་ཚིག་ཕྲད་ངོ་བོའི་སྒྲ།

།མ་བསལ་བ་དང་བཅས་པ་དག། ལྡོག་པ་སེལ་བར་བྱེད་པ་ཡིན། །འདོད་སྒྲས་མ་ཁྱབ་སེལ་བར་བྱེད།། ༨༥ ཅེས་སྨོས་ཏེ། འོ་ན་མཚན་ཉིད་གང་གིས་གང་སེལ་བར་བྱེད་ཅེ་ན། རང་ཉིད་དང༌། ཚིག་ཕྲད་ཁོ་ན་དང༌། ངོ་བོའི་སྒྲ་མ་བསལ་བ་དང་བཅས་པ་བཞི་པོ་དག་གིས་ཆོས་ཅན། དཔེ་རྟགས་ཀྱི་ཉེས་པ་མི་སེལ་ཀྱང་ཕྱོགས་ཀྱི་ཉེས་པ་སེལ་བ་ཡིན་ཏེ། རྒོལ་བས་བསྒྲུབ་བྱར་འདོད་པ་ལས་ལྡོག་པའི་ལུང་དོན་དང༌། དཔེ་རྟགས་མ་གྲུབ་པ་བསྒྲུབ་བྱར་འདོད་པའི་ལོག་རྟོག་གཉིས་དང༌། གྲུབ་ཟིན་པ་དང་བསལ་བ་ཞུགས་པའི་རིགས་མི་མཐུན་གཉིས་བསྒྲུབ་བྱ་ཡིན་པ་སེལ་བར་བྱེད་པ་ཡིན་པའི་ཕྱིར། འདོད་པའི་སྒྲ་སྨོས་པ་ཆོས་ཅན། ཕྱོཌ་ཀྱི་མཚན་ཉིད་ལ་མ་ཁྱབ་པ་སེལ་ཏེ། རྒོལ་བས་ངག་ཏུ་མ་བརྗོད་ཀྱང་ཤེས་འདོད་དང་དཔག་འདོད་ཀྱི་ཡུལ་དུ་བྱས་པ་འགའ་ཞིག་བསྒྲུབ་བྱ་མ་ཡིན་པ་སེལ་བར་བྱེད་པའི་ཕྱིར། གཉིས་པ་རིགས་པའི་སྒོ་ལས་བཤད་པས་སེལ་བའི་ཚུལ་ནི། བསྒྲུབ་བྱར་ཁས་བླངས་ཕྱོགས་མཚན་ཉིད། །དེ་རྣམས་ལ་ནི་ཕྱོགས་ཉིད་མེད།། བསལ་བ་གནོད་དང་ལྷག་མ་ལ། །མཚན་ཉིད་འཇུག་པ་མེད་ཕྱིར་རོ།། ༨༦ ཞེས་སྨོས་ཏེ། ཀུན་ལས་བཏུས་པར་མཚན་ཉིད་ལྔ་ལྡན་དུ་བཤད་པས་ཕྱོགས་ཀྱི་ཉེས་པ་ཐམས་ཅད་སེལ་ནུས་པ་བདེན་མོད་ཀྱི། རབ་ཏུ་བྱེད་པ་རིགས་པའི་སྒོ་ལས་ནི་ཚིག་ཕྲད་ལ་སོགས་པ་མཚན་ཉིད་ལྔ་ལྡན་མེད་པའི་ཕྱིར། བསྒྲུབ་པར་བྱ་བ་ཉིད་དུ་འདོད་པར་གྱུར་པ་འགལ་བའི་དོན་གྱིས་མ་བསལ་བ་ནི་ཕྱོགས་ཡིན་ནོ་ཞེས་པ་འདིས་ཕྱོགས་ཀྱི་སྐྱོན་ཇི་ལྟར་སེལ་ཅེ་ན། རིགས་པའི་སྒོ་ལས་བསྒྲུབ་བྱར་ཁས་བླངས་པ་ཕྱོགས་ཀྱི་མཚན་ཉིད་དུ་གསུངས་པ་ཆོས་ཅན། བསལ་བྱ་རིགས་མི་མཐུན་པ་ཐམས་ཅད་སེལ་ནུས་པ་ཡིན་ཏེ། གྲུབ་ཟིན་པ་ལ་སོགས་པའི་བསལ་བྱ་དེ་རྣམས་ལ་ནི་ཕྱོགས་ཉིད་ཡིན་པ་མེད་པའི་ཕྱིར་ཏེ། བསལ་བ་ཞུགས་པ་ལ་ཚད་མས་གནོད་པའི་ཕྱིར་དང༌། ལྷག་མ་གྲུབ་ཟིན་པ་སོགས་ལ་བསྒྲུབ་བྱར་ཁས་བླངས་པ་ཞེས་པའི་མཚན་ཉིད་དེ་འཇུག་པ་མེད་པའི་ཕྱིར་རོ།།

རྒྱན་ལས། ìའདོད་པར་གྱུར་པ་ཞེས་བྱ་བ་ནི་བྱུང་བར་གྱུར་པའི་དུས་བརྗོད་པ་ནི་ཥྟའི་རྐྱེན་ཉིད་ཡིན་པས། བསྒྲུབ་བྱ་ཉིད་དུ་འདོད་པར་འགྱུར་བ་ལ་མི་འཇུག་པས་ན་དེ་ཉིད་ཀྱིས་དེ་བཟློག་པའི་ཕྱིར་སྐྱོན་མེད་དོ།།î ཞེས་གསུངས་པ་ལྟར་རིགས་སྒོར་ཚིག་ཕྲད་མ་གསུངས་ཀྱང་སྐྱོན་མེད་དོ།། བཞི་པ་ངེས་གཟུང་མི་དགོས་པ་སྤང་བ་ནི། རང་ཉིད་འདོད་པ་བརྗོད་པ་ཡིས། །ངེས་གཟུང་དོན་ནི་རྟོགས་ན་ཡང༌། །བྱེད་པའི་མཐའ་དང་འབྲེལ་བའི་ཕྱིར། །དུས་གཞན་བཅད་ཕྱིར་བཤད་པ་ཡིན།། ༨༧ ཅེས་སྨོས་ཏེ། གལ་ཏེ་རིགས་སྒོ་ནས་བཤད་པའི་འདོད་པར་གྱུར་པ་དེས་དཔེ་རྟགས་མ་གྲུབ་པ་བསྒྲུབ་བྱ་ཡིན་པ་སེལ་ནུས་ན་ཀུན་ལས་བཏུས་སུ་ཡང་འདོད་པར་གྱུར་པ་སྨོས་པས་ཆོག་མོད། ཁོ་ན་སྨོས་ནས་ཅི་བྱ་ཞེ་ན། རིགས་སྒོར་ཕྱོགས་ཀྱི་མཚན་ཉིད་དུ་རྒོལ་བ་རང་ཉིད་ཀྱི་འདོད་པ་ཕྱོགས་ཡིན་ཅེས་བརྗོད་པ་ཡིས་ངེས་གཟུང་སྨོས་པའི་དོན་དཔེ་རྟགས་མ་གྲུབ་པ་བསྒྲུབ་བྱ་མ་ཡིན་པར་ནི་རྟོགས་ན་ཡང་ཀུན་ལས་བཏུས་སུ་དུས་གཞན་མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་པ་བཅད་པའི་ཕྱིར་དུ་ཁོ་ན་བའི་ཚིག་བཤད་དགོས་པ་ཡིན་ཏེ། དེར་བཤད་པའི་འདོད་པ་ཞེས་པའི་ཚིག་དེ་མ་འོངས་པ་ཡུལ་དུ་བྱེད་པའི་མཐའ་ཅན་བསྟན་བྱ་བའི་ཚིག་དང་འབྲེལ་བའི་ཕྱིར་དང༌། རིགས་པའི་སྒོར་ནི་དེ་ལྟར་མ་ཡིན་པའི་ཕྱིར་རོ།། གལ་ཏེ་ཀུན་ལས་བཏུས་སུ་ཡང་འདོད་པར་གྱུར་པ་ཞེས་པའི་ཚིག་གི་དོགས་པ་དེ་སེལ་བར་ནུས་ཏེ། གྱུར་པའི་ཚིག་ནི་དཔག་འདོད་ཀྱི་ཡུལ་དུ་བྱས་ཟིན་པའི་ཚིག་ཡིན་པའི་ཕྱིར། དཔེར་ན་རིགས་སྒོའི་འདོད་གྱུར་བཞིན་ནོ་ཞེ་ན། འདོད་གྱུར་འདིར་ནི་ཡན་ལག་མིན། །འདོད་པར་གྱུར་པའི་ཚིག་དག་ལ།། ཡན་ལག་ཉིད་ཡིན་དེ་ཡིས་ནི། །གཏན་ཚིགས་མ་གྲུབ་ལ་སོགས་འགོག། ༨༨ ཅེས་སྨོས་ཏེ། འདོད་པའི་སྐད་ཀྱི་བྱིངས་ཨི་ཥུ་ལ་རྐྱེན་ནིཥྛའི་མིང་ཅན་གཉིས་ཡོད་པའི་ཀྟ་བྱིན་པས།

དེའི་ཚེ་ཥའི་ཨུ་ཡིག་རྗེས་འབྲེལ་དང༌། ཀ་ཡིག་རྟགས་ཀྱི་དོན་ཡིན་པས་ཕྱིས། ཥ་ཡིག་གི་ནུས་པས་ཏ་ཡིག་ཊ་ཡིག་ཏུ་འགྱུར་ཏེ། དེའི་ཕྱིར་ཨིཥྟ་ཞེས་པ་འདོད་གྱུར་ཡིན་ལ། བསྒྲུབ་ཚུལ་དེ་ལ་ཀུན་ལས་བཏུས་དང་རིགས་པའི་སྒོ་གཉིས་ལ་ཁྱད་པར་ཡོད་པ་མ་ཡིན་ཀྱང༌། ཀུན་ལས་བཏུས་འདིར་འདོད་གྱུར་གྱི་ཚིག་དེས་མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་པ་གཅོད་ནུས་ཀྱི་ཡན་ལག་མ་ཡིན་ཏེ། རྗེས་འབྲེལ་བསྟན་བྱ་བའི་ཚིག་གིས་དེ་གཅོད་མི་ནུས་པར་བྱས་པའི་ཕྱིར། རིགས་སྒོ་ནས་བཤད་པའི་འདོད་པར་གྱུར་པའི་ཚིག་དག་ལ་བསྟན་བྱ་བ་ཁྱད་གཞིར་མ་འབྲེལ་བས་དེ་འདྲ་བ་བསྒྲུབ་བྱ་ཡིན་པ་གཅོད་ནུས་པའི་ཡན་ལག་ཉིད་དུ་འགྱུར་བ་ཡིན་ཏེ། ཚིག་དེ་ཡིས་ནི་དཔེ་དང་གཏན་ཚིགས་མ་གྲུབ་པ་ལ་སོགས་པ་ད་ལྟ་བསྒྲུབ་བྱ་ཡིན་པ་འགོག་ནུས་པའི་ཕྱིར་རོ།། རྒྱན་ལས། ìཡང་ན་ཚད་མ་ཀུན་ལས་བཏུས་པ་འདིར་ནི་བྱུང་བའི་དུས་བསྒྲུབ་པར་བྱ་བའི་ཡན་ལག་མ་ཡིན་ལ། རིགས་པའི་སྒོར་འདོད་པར་གྱུར་པའི་ཚིག་ལ་ནི་ཡན་ལག་ཉིད་པས། ནིཥྟའི་རྐྱེན་དེས་གཏན་ཚིགས་མ་གྲུབ་པ་ལ་སོགས་པ་འགོག་པ་ཉིད་དོ།།î ཞེས་གསུངས་སོ།། བཞི་པ་དེ་དག་གི་དོན་བསྡུ་བ་ནི། རྗོད་བྱེད་མིན་ཕྱིར་ཡང་མི་རིགས། །དེས་ན་རང་ཉིད་བདག་ཉིད་འདོད།། བསྟན་བཅོས་ཀུན་ལ་བལྟོས་མེད་པར། །དེ་འདོད་པ་ནི་བསྒྲུབ་བྱ་ཉིད།། ༨༩ དེས་ན་མི་འདོད་དང་འབྲེལ་བའི། །འདོད་པ་ལ་ཡང་གནོད་པ་ན། །ཇི་ལྟར་བསྒྲུབ་ལ་གནོད་མེད་ཕྱིར། །ཕྱོགས་དང་གཏན་ཚིགས་སྐྱོན་མེད་ཉིད།། ༩༠ ཅེས་སྨོས་ཏེ། ཁྱོད་ཀྱི་ཕྱོགས་ལ་ཇི་སྐད་བཤད་པའི་རིགས་པ་ཐམས་ཅད་ཀྱིས་གནོད་པ་དེས་ན་རང་ཉིད་ཅེས་པའི་ཚིག་ཆོས་ཅན། གྲགས་པ་ཆོས་ཅན་ཡིན་པ་དང་བསྟན་བཅོས་ལ་འདོད་པས་འཇུག་པ་ལ་སོགས་པ་ཤེས་པའི་དོན་དུ་སྨོས་པ་ཡང་མི་རིགས་ཏེ། དེ་དག་རྗོད་བྱེད་མིན་པའི་ཕྱིར་དང༌། རང་ཉིད་དང་བདག་ཉིད་ཀྱི་འདོད་པ་ཞེས་པའི་ཚིག་གཉིས་ཀྱིས་བསྟན་བཅོས་ཀུན་ལ་བལྟོས་པ་མེད་པར་རྒོལ་བ་དེས་དཔག་འདོད་ཀྱི་ཡུལ་དུ་བྱས་པ་ནི་བསྒྲུབ་བྱ་ཉིད་དུ་བསྟན་པ་ཡིན་པའི་ཕྱིར།

དེས་ན་རྒོལ་བས་བསྒྲུབ་བྱར་མི་འདོད་པ་དང༌། འབྲེལ་བའི་ལུང་དོན་སྨྲ་བའི་འདོད་པ་རྟག་པ་ནམ་མཁའི་ཡོན་ཏན་སོགས་ལ་གནོད་པ་ན་ཡང་བྱས་པ་ཆོས་ཅན། སྒྲ་མི་རྟག་པར་བསྒྲུབ་པའི་ཕྱོགས་དང་གཏན་ཚིགས་སྐྱོན་མེད་ཉིད་ཡིན་ཏེ། ཇི་ལྟར་རྒོལ་བས་འདོད་ཡུལ་དུ་བྱས་པའི་བསྒྲུབ་བྱ་སྒྲ་མི་རྟག་པ་ལ་གནོད་པ་མེད་པའི་ཕྱིར་རོ།། གཉིས་པ་མ་བསལ་བ་བྱེ་བྲག་ཏུ་བཤད་པ་ལ་གཉིས། སེལ་བྱེད་གང་གིས་མ་བསལ་བ། ཆོས་ཅན་གང་ལ་མ་བསལ་བའོ། །དང་པོ་ལ་གཉིས། མདོར་བསྟན་པ། རྒྱས་པར་བཤད་པའོ། །དང་པོ་ལ་གཉིས། སྤྱིའི་དོན་དང༌། ཚིག་གི་དོན་ནོ།། དང་པོ་ནི། ཕྱོགས་ཀྱི་མཚན་ཉིད་དུ་མ་བསལ་བ་ཞེས་སྨོས་དགོས་ན། དེའི་བཟློག་ཕྱོགས་ཚད་མའི་བསལ་བ་དེ་གང་ཞེ་ན། ཚད་མས་གྲུབ་པའི་དོན་གྱི་འགལ་ཟླ་དངོས་ཏེ། རྣམ་ངེས་ལས། ìབསལ་བ་ནི་ཚད་མ་དག་གིས་བཟློག་པ་ཡིན་ཀྱང་བཟློག་པ་ཚད་མའི་རྟེན་མ་ཡིན་ནོ། །བཟློག་པ་ལ་ཚད་མ་ཞུགས་པའི་ཕྱིར་རོ།།î ཞེས་གསུངས་སོ།།

དེ་ཡང་སེལ་བྱེད་ཀྱི་དབྱེ་བས་རྣམ་པ་བཞི་སྟེ། མངོན་སུམ་དང༌། དངོས་སྟོབས་རྗེས་དཔག་དང༌། ཡིད་ཆེས་རྗེས་དཔག་དང༌། གྲགས་པའི་རྗེས་དཔག་གི་བསལ་ བའོ། །དེ་ལ་སོ་སོའི་ངོ་བོ་ནི། གོ་རིམ་བཞིན་དུ་མངོན་སུམ་གྱིས་གྲུབ་པའི་དོན་གྱི་འགལ་ཟླ་དངོས་དང༌། དངོས་སྟོབས་རྗེས་དཔག་གིས་གྲུབ་པའི་དོན་གྱི་འགལ་ཟླ་དངོས་དང༌། རང་ཚིག་དང་ཡིད་ཆེས་པའི་ལུང་གིས་གྲུབ་པའི་དོན་གྱི་འགལ་ཟླ་དངོས་དང༌། གྲགས་པས་གྲུབ་པའི་དོན་གྱི་འགལ་ཟླ་དངོས་ཞེས་བྱ་བའོ། །བསལ་བ་ཞེས་བྱ་བ་འདི་ཅི། བོང་བུའི་རྭ་ལྟར་གཏན་མེད་པ་ཞིག་གམ། འོན་ཏེ་བ་ལང་གི་རྭ་ལྟར་ཡོངས་གཅོད་དུ་གྲུབ་པ་ཞིག་ཡིན་ཅེ་ན། དེ་གཉིས་ཀ་ལྟར་ཡང་མ་ཡིན་གྱི། འོན་ཀྱང་སྒྲ་དང་བུམ་པ་ལ་སོགས་པའི་བསལ་གཞི་རྣམས་ལ་རྣམ་པར་བཅད་པ་ཙམ་དུ་ཤེས་པར་བྱ་བ་མེད་པར་དགག་པའི་ངོ་བོ་ཡིན་ནོ། །དེ་ལྟར་སེལ་བྱེད་ཀྱི་མངོན་སུམ་དང་རྗེས་དཔག་གཉིས་ནི་དངོས་པོའི་གནས་ཚུལ་ལ་དངོས་དང་བརྒྱུད་པས་འབྲེལ་བའི་སྒོ་ནས་མི་བསླུ་བའི་ཚད་མ་དངོས་ཡིན་ལ། དེའི་ཕྱིར་འདི་གཉིས་ཀྱིས་གྲུབ་པའི་དོན་གྱིས་བཟློག་པ་དངོས་པོའི་སྟོབས་ཀྱིས་འགོག་པ་ཡིན་ནོ། །ཁས་བླངས་པ་དང་གྲགས་པ་གཉིས་པོ་དེ་སྐྱེས་བུའི་འདོད་པས་བཞག་པའི་ཚད་མ་ཡིན་པས། དངོས་པོའི་དོན་དང་མ་འབྲེལ་བའི་ཕྱིར་དེ་དག་གིས་གྲུབ་པའི་དོན་གྱི་བཟློག་པ་དངོས་པོའི་སྟོབས་ཀྱིས་འགོག་པ་མ་ཡིན་ནོ།། འོ་ན་དེ་གཉིས་འདོད་པས་བཞག་པའི་ཚད་མར་འདྲ་བའི་ཕྱིར་ཁྱད་པར་མེད་དོ་ཞེ་ན། ཡོད་པ་ཁོ་ན་དེ་ཁས་བླངས་པ་ནི་རང་ཉིད་ཀྱི་འདོད་པས་ཚད་མར་བཞག་པས་རང་ཁོ་ན་ལ་གནོད་སྒྲུབ་ཀྱི་ཡན་ལག་ཏུ་འགྱུར་ལ། གྲགས་པ་ཁས་ལེན་པའི་ཚེ་འཇིག་རྟེན་ཀུན་གྱིས་ཚད་མར་ཁས་བླངས་དགོས་པའི་ཕྱིར་གྲགས་པ་ནི་སྐྱེ་བོ་ཀུན་ལ་གནོད་སྒྲུབ་ཀྱི་ཡན་ལག་ཏུ་འགྱུར་རོ། །ཇི་སྐད་དུ་རྒྱན་ལས། འདི་ནི་འཇིག་རྟེན་ཐམས་ཅད་དང༌། །འགལ་ཡིན་སྔ་མ་རང་ཉིད་དང༌།

།ཞེས་གསུངས་སོ།། འདི་དག་འདོད་པས་བཞག་པའི་ཚད་མ་ཡིན་ན་ཚད་མའི་དབྱེ་བར་སྨོས་ནས་ཅི་ཞིག་བྱ་ཞེ་ན། ཇི་སྐད་དུ། ìཕན་པ་དང་མི་ཕན་པ་ཐོབ་པ་དང་སྤོང་བ་ནི་ངེས་པར་ཡང་དག་པའི་ཤེས་པ་སྔོན་དུ་འགྲོ་བ་ཅན་ཡིན་པས་î ཞེས་གསུངས་པ་ལྟར་བསྟན་བཅོས་སུ་ཚད་མའི་དབྱེ་བར་བཤད་པ་ཡང་འཇིག་རྟེན་གྱི་དངོས་པོའི་དེ་ཁོ་ན་ཉིད་ཇི་ལྟ་བ་བཞིན་རྟོགས་པར་བྱ་བའི་ཆེད་ཡིན་ལ། འདི་དག་ཀྱང་རང་གཞན་གྱིས་དེ་ཁོ་ན་ཉིད་རྟོགས་པའི་ཐབས་དམ་པ་ཡིན་པས་གདོན་མི་ཟ་བར་ཚད་མར་བྱེད་དགོས་སོ།། དེ་ཇི་ལྟར་ཐབས་དམ་པ་ཡིན་ཅེ་ན། འདི་ལྟར་རང་གི་མངོན་སུམ་དང་རྗེས་དཔག་གི་ཚད་མ་དག་ལས་དངོས་པོའི་གནས་ཚུལ་ཇི་ལྟ་བ་བཞིན་དུ་རྟོགས་ནས། དེ་གཞན་མ་རྟོགས་པ་རྣམས་ལ་སྟོན་པར་འདོད་པ་ན། སྐྱེས་བུ་དེས་རང་གི་ཚིག་གདོན་མི་ཟ་བར་ཚད་མར་བྱ་དགོས་ཏེ། ཇི་སྐད་དུ། ཐུབ་རྣམས་སྡིག་པ་ཆུ་ཡིས་མི་བཀྲུ་ཞིང༌།། འགྲོ་བའི་ཉོན་མོངས་ཕྱག་གིས་མི་སེལ་ལ།། ཉིད་ཀྱི་རྟོགས་པ་གཞན་ལ་སྤོ་མིན་གྱི།། ཆོས་ཉིད་བདེན་པ་བསྟན་པས་གྲོལ་བར་མཛད།། ཅེས་གསུངས་པ་ལྟར་རང་ཚིག་ལས་གཞན་པའི་རང་གི་རྟོགས་པའི་དོན་གཞན་ལ་སྟོན་པའི་ཐབས་མེད་པའི་ཕྱིར་དང༌། ཚད་མ་མིན་པའི་ཚིག་ལས་ཀྱང་དོན་ཇི་ལྟ་བ་བཞིན་ཕ་རོལ་པོས་རྟོགས་པ་མི་འཐད་པའི་ཕྱིར་རོ། །དེའི་ཕྱིར་རང་ཚིག་ནི་གཞན་དོན་བསྒྲུབ་པའི་ཡན་ལག་ཏུ་ངེས་པར་ཚད་མར་བྱེད་དགོས་སོ། །མཐོ་རིས་དང་ཐར་པ་ལ་སོགས་པའི་དོན་རྣམས་ལ་ནི་དངོས་སྟོབས་ཚད་མ་འཇུག་པའི་སྐབས་མེད་དེ། ཤིན་ཏུ་ལྐོག་ཏུ་གྱུར་པའི་ཕྱིར་རོ། །བཏང་སྙོམས་སུ་བཞག་པར་བྱ་བ་ཡང་མིན་ཏེ། སྐྱེས་བུ་རྣམས་ཀྱིས་དོན་དུ་གཉེར་བྱའི་གཙོ་བོ་ཡིན་པའི་ཕྱིར་རོ། །དེས་ན་དེ་དག་ལ་དཔྱོད་པ་འཕོ་བ་ན་ངེས་པར་ཡིད་ཆེས་པའི་ལུང་ཚད་མར་བྱ་དགོས་ཏེ། དེ་ལས་ཐབས་གཞན་མེད་པའི་ཕྱིར་རོ། །དེའི་ཕྱིར་ཡིད་ཆེས་པའི་ལུང་ནི་རང་གི་དོན་བསྒྲུབ་པའི་ཡན་ལག་ཏུ་ཚད་མར་བྱ་དགོས་སོ།།

ཀླུ་སྒྲུབ་ཀྱིས་ཇི་སྐད་དུ། ཐ་སྙད་ལ་ནི་མ་བརྟེན་པར། །དམ་པའི་དོན་ནི་རྟོགས་མི་འགྱུར།། དམ་པའི་དོན་ནི་མ་རྟོགས་པར། །མྱ་ངན་འདས་པ་ཐོབ་མི་འགྱུར།། ཞེས་གསུངས་པ་ལྟར་འཇིག་རྟེན་གྱི་ཐ་སྙད་ལ་མ་བརྟེན་པར་དངོས་པོའི་དེ་ཁོ་ན་ཉིད་མི་རྟོགས་པས་གཞན་དོན་བསྒྲུབ་པའི་ཡན་ལག་ཏུ་གྲགས་པ་ཚད་མར་བྱེད་དགོས་སོ།། འཕགས་པ་ལྷས་ཀྱང༌། ཇི་ལྟར་ཀླ་ཀློ་སྐད་གཞན་གྱིས། །གཟུང་བར་མི་ནུས་པ་དེ་བཞིན།། འཇིག་རྟེན་པ་ཡིས་མ་རྟོགས་པ། །འཇིག་རྟེན་གཟུང་བར་ནུས་མ་ཡིན།། ཅེས་གསུངས་སོ། །དེའི་ཕྱིར་འཇིག་རྟེན་པའི་ཐ་སྙད་ལ་མ་བརྟེན་པར་གཞན་དག་ཡང་དག་པའི་དོན་ལ་གཞུག་པར་མི་ནུས་པས་གཞན་དོན་བསྒྲུབ་པའི་ཡན་ལག་ཏུ་གྲགས་པ་ངེས་པར་ཚད་མར་བྱ་དགོས་སོ། །དེ་ལྟར་ན་རིགས་པའི་དབང་ཕྱུག་རྣམ་གཉིས་ཀྱིས་ཡིད་ཆེས་དང་གྲགས་པ་ཚད་མར་གསུངས་པའི་དགོངས་པ་ནི་འདི་ཁོ་ན་ཡིན་ཏེ། བློ་ལྡན་རྣམས་ཀྱིས་ཁོང་དུ་ཆུད་པར་མཛོད་ཅིག གཉིས་པ་ཚིག་དོན་ནི། ཁས་བླངས་དེ་ཡང་ཚད་མ་ནི། །ངག་གིས་བཀག་མེད་ཡིན་པར་འདོད།། གཏན་ཚིགས་ཐེ་ཚོམ་ལ་བརྗོད་ཕྱིར། །བསལ་བ་གཏན་ཚིགས་རྟེན་མ་ཡིན།།༩༡ རྗེས་སུ་དཔག་པའི་དབྱེ་བ་ཡིས། །གནོད་པ་དེ་ནི་རྣམ་བཞིར་བཤད།། དེ་ལ་ཁས་བླངས་འབྲས་རྟགས་ཏེ། །འགྲོ་ལ་གྲགས་པ་རང་བཞིན་རྟགས།། ༩༢ ཞེས་སྨོས་ཏེ། རྒོལ་བས་ཁས་བླངས་པའི་བསྒྲུབ་བྱ་དེ་ཡང་མངོན་སུམ་དང་རྗེས་སུ་དཔག་པའི་ཚད་མ་དག་གིས་བཀག་པ་མེད་པ་ཡིན་པར་འདོད་དགོས་ཏེ། བསྒྲུབ་བྱར་སོང་བའི་རྒོལ་བའི་ཚད་མས་བསལ་བ་ནི་གཏན་ཚིགས་ཀྱི་རྟེན་མ་ཡིན་པའི་ཕྱིར། གཏན་ཚིགས་ནི་བསྒྲུབ་བྱ་ལ་ཐེ་ཚོམ་དང་ལྡན་པའི་རྒོལ་བ་ལ་བརྗོད་དགོས་པའི་ཕྱིར་རོ། །འོ་ན་འདིར་སེལ་བྱེད་གཉིས་སུུ་བཤད་པ་དང༌། མདོར་སློབ་དཔོན་གྱིས་བཞིར་བཤད་པ་འགལ་ཅེ་ན། མི་འགལ་ཏེ། རྗེས་སུ་དཔག་པ་ལ་གསུམ་དུ་དབྱེ་བ་ཡིས་ཚད་མས་གནོད་པ་དེ་ནི་རྣམ་པ་བཞིར་བཤད་པའི་ཕྱིར་རོ། །ཡིད་ཆེས་དང་གྲགས་པའི་རྗེས་དཔག་ཡོད་ན་དེའི་རྟེན་ཡོད་དགོས་ལ།

སྔར་གཏན་ཚིགས་གསུམ་དུ་གྲངས་ངེས་པ་དང་འགལ་ལོ་ཞེ་ན། མི་འགལ་ཏེ། རྗེས་དཔག་གསུམ་པོ་དེ་ལ་ཁས་བླངས་རྗེས་དཔག་གི་རྟེན་ནི་འབྲས་རྟགས་སུ་འདུས་ལ། འགྲོ་བ་ལ་གྲགས་པའི་རྗེས་དཔག་གི་རྟེན་ནི་རང་བཞིན་རྟགས་སུ་འདུས་པའི་ཕྱིར་རོ། ། འདིར་གྲགས་ཡིད་ཀྱི་རྗེས་དཔག་དང༌། དེའི་རྟེན་གཏན་ཚིགས་ནི་དགོས་པའི་དབང་གིས་རྗེས་མཐུན་པར་བཞེད་དེ། རྒྱན་མཛད་པས། ìཡིད་ཆེས་པའི་ཚིག་ནི་འབྲས་བུ་དང་མཐུན་པ་ཡིན་ལ། གྲགས་པ་ནི་རང་བཞིན་དང་མཐུན་པ་ཡིན་ནོ།།î ཞེས་གསུངས་སོ།། གཉིས་པ་རྒྱས་པར་བཤད་པ་ལ་གསུམ། ཡིད་ཆེས་པའི་བསལ་བ། གྲགས་པའི་བསལ་བ། མངོན་སུམ་གྱི་བསལ་བ་རྒྱས་པར་བཤད་པའོ། །དང་པོ་ལ་གཉིས། སྤྱིའི་དོན་དང༌། ཚིག་གི་དོན་ནོ།། དང་པོ་ནི། འདི་ལ་ཡང་རང་ཚིག་གིས་དང༌། ལུང་ཚིག་གི་དབྱེ་བས་འདིའི་བསལ་བ་ཡང་རྣམ་པ་གཉིས་ཏེ། དེ་ལ་རང་ཚིག་དང་འགལ་བ་ནི། གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པ་ལྟ་བུ་སྟེ། ཚིག་རང་ཉིད་ཀྱིས་རང་གི་ནུས་པ་ཉམས་པར་བྱས་པའི་ཕྱིར་རོ། །ཇི་ལྟར་ཉམས་པར་བྱས་ཤེ་ན། འདི་ལྟར་སྨྲ་བ་པོའི་ཚིག་བརྗོད་བྱའི་དོན་ལ་ཚད་མར་ཁས་མི་ལེན་ན་གཞན་དག་ལ་བསྟན་པའི་ཕྱིར་ངག་སྨྲ་བ་མི་རིགས་ཏེ། ཁོ་བོས་དོན་འདི་རྟོགས་ནས་སྨྲས་པས་ཚིག་འདི་བརྗོད་བྱའི་དོན་ལ་བསླུ་བ་མེད་པའི་ཕྱིར། ཁྱོད་ཀྱིས་ཀྱང་དོན་འདི་རྟོགས་པར་གྱིས་ཤིག་བསམ་པས་སྨྲ་བ་པོ་རྣམས་ངག་སྦྱོར་བ་ཡིན་ལ། དེའི་ཚེ་རང་ཉིད་ཀྱི་ཚིག་ཚད་མར་ཁས་མི་ལེན་ན་ཚིག་སྨྲས་པའི་དགོས་པ་གང་ཡིན་པ་དེ་མི་འགྲུབ་པས་ཚིག་སྨྲས་པ་དོན་མེད་པའི་ཕྱིར་རོ།། དོན་འདི་ལ་དགོངས་ནས་ཚད་མ་འབྲིང་པོ་ལས། དེ་ཉིད་ཀྱི་ཕྱིར་གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པ་འདི་ལ་དཔེར་བརྗོད་པ་ཡང་འདྲ་བར་མཛད་དེ། ཚད་མ་རྣམས་མེད་ན་བསྟན་བཅོས་དང་ཚིག་དག་མི་རུང་བའི་ཕྱིར་རོ། །རང་གི་ཚིག་དང་འགལ་བ་ལ་གསལ་བའི་དཔེར་བརྗོད་པ་ཡིན་ལ་ཞེས་གསུངས་པའི་ཕྱིར་རོ།

།སློབ་དཔོན་ཆོས་མཆོག་གིས་ཀྱང༌། ìངག་དེ་བརྗོད་པ་ན་ཤུགས་ཀྱིས་རང་གི་དོན་ལ་མི་འཁྲུལ་བར་བསྟན་ལ། དེ་འདྲ་བ་ཡང་སྨྲ་བ་པོའི་ང་རྒྱལ་གྱི་རྗེས་སུ་དཔག་པའི་ཚད་མ་ཡིན་ནོ། ། དེས་ན་བརྗོད་པའི་ཤུགས་ཀྱིས་འོངས་པ་འདི་ཚད་མ་ཉིད་དུ་ཁས་བླངས་པས་ནི་རང་གི་བརྗོད་བྱ་ཚད་མ་ཡིན་པ་འགལ་བར་བྱེད་དོ་î ཞེས་གསུངས་སོ། །དེས་ན་ཚིག་རང་ཉིད་སྨྲས་པའི་ཤུགས་ཀྱིས་ཚིག་རང་ཉིད་མི་བསླུ་བའི་ཆོས་ཅན་དུ་ཁས་བླངས་པ་དང༌། ཚད་མ་དག་མེད་ཅེས་སྤྱིར་བཀག་པས་ནི་ཚིག་རང་ལ་ཡང་མི་བསླུ་བའི་ཆོས་མེད་པར་ཁས་བླངས་པ་གཉིས་ཚིག་གཅིག་པུ་འདིའི་སྟེང་དུ་འགལ་བ་ནི་རང་ཚིག་དང་འགལ་བའི་དོན་ཏོ། །དེ་ཡང་ཚིག་གཅིག་པོ་དེ་ལ་འགལ་བ་དེ་དག་རྒོལ་བ་རང་གི་ཁས་བླངས་ཀྱིས་བཞག་པས་སྟོབས་མཚུངས་པའི་ཕྱིར་ཕན་ཚུན་གེགས་བྱེད་ཙམ་དུ་འགྱུར་གྱི། གནོད་བྱེད་དུ་ནི་མི་འགྱུར་ཏེ། དེ་སྐད་དུ་ཚད་མ་འབྲིང་པོ་ལས། ìཚད་མ་མ་ཡིན་ན་གེགས་བྱེད་པར་ཇི་ལྟར་འགྱུར་ཞེ་ན། དེ་ཉིད་ཀྱི་ཕྱིར་སྟོབས་མཚུངས་པས་སོ།།î ཞེས་གསུངས་པས་སོ།། ལུང་དང་འགལ་བ་ནི། དཔེར་ན་སྦྱིན་སོགས་དཀར་ཆོས་སྤྱད་པ་ནི་མ་འོངས་པ་ན་བདེ་བ་སྟེར་བ་མ་ཡིན་ནོ་ཞེས་པ་ལྟ་བུའོ། །འདི་ལ་སློབ་དཔོན་ཕྱོགས་ཀྱི་གླང་པོའི་སློབ་མ་ཁ་ཅིག་ཡིད་ཆེས་པའི་བསལ་བ་ལ་ལུང་གནོད་བྱེད་དུ་བཞེད་མོད། བདག་ཉིད་ཆེན་པོ་ཆོས་ཀྱི་གྲགས་པས་ཕན་ཚུན་གེགས་བྱེད་ཙམ་དུ་བསྒྲུབ་པར་མཛད་ནས་གནོད་བྱེད་དུ་འཇུག་པ་ཤུགས་ལ་བཀག་གོ །ཇི་ལྟར་བཀག་ཅེ་ན། འདི་ལྟར་སྦྱིན་སོགས་དཀར་ཆོས་སྤྱད་པས་མ་འོངས་པ་ན་བདེ་བ་སྟེར་བར་བྱེད་ཅེས་པ་འདིར་ཆོས་ཅན་དེ་སྒྲུབ་བྱེད་གང་གིས་རྣམ་པར་འཇོག ལུང་གིས་འཇོག་ཅེ་ན། མ་ཡིན་ཏེ། ལུང་ཚད་མ་མ་ཡིན་པའི་ཕྱིར་དང༌། ཚད་མ་མ་ཡིན་པས་དོན་རྣམ་པར་འཇོག་མི་ནུས་པའི་ཕྱིར་རོ། །འོན་ཏེ་སྤྱིར་ལུང་ཚད་མ་མ་ཡིན་ཀྱང་གཞལ་བྱ་ཤིན་ལྐོག་ལ་དཔྱོད་པའི་ཚེ་ལུང་ཚད་མར་ཁས་བླངས་དགོས་ལ།

ཁས་བླངས་པ་ཙམ་གྱིས་ཀྱང་ལུང་ཚད་མར་འགྱུར་བས། ལུང་ནི་འདིའི་ཆོས་ཅན་གྱི་སྒྲུབ་བྱེད་དོ་ཞེ་ན། དེ་ལྟར་ཡིན་ན་དམ་བཅའ་འདིའི་ཆོས་ཅན་སྦྱིན་སོགས་དཀར་ཆོས་སྤྱོད་པ་ནི་ལུང་ཁོ་ནས་གྲུབ་པར་འདོད་ཀྱང༌། རྒོལ་བ་རང་གིས་ཁས་བླངས་པ་ཙམ་གྱིས་བཞག་པར་འགྱུར་ཏེ། དེ་གྲུབ་པ་ལུང་ཚད་མར་འགྱུར་བ་ལ་བལྟོས་ཤིང༌། ལུང་ཚད་མ་ཡིན་པ་ཡང་རྒོལ་བ་རང་གིས་ཁས་བླངས་པ་ཙམ་གྱིས་བཞག་པའི་ཕྱིར་རོ། །འདོད་པ་ཉིད་དོ་ཞེ་ན། ཁས་བླངས་པ་ཙམ་གྱིས་བཞག་པའི་སྦྱིན་སོགས་དཀར་ཆོས་སྤྱད་པ་འདི་ལས་མ་འོངས་པ་ན་བདེ་བ་སྟེར་བ་ཡང་ཁས་བླངས་པ་ཙམ་གྱིས་བཞག་པར་འགྱུར་ཏེ། དེའི་སྒྲུབ་བྱེད་དུ་འདོད་པའི་ལུང་ནི་ཚད་མར་ཁས་བླངས་པ་ཙམ་གྱིས་བཞག་པའི་ཕྱིར་རོ།། དེ་ཡང་འདོད་པ་ཉིད་དོ་ཞེ་ན། འོ་ན་བདེ་བ་སྟེར་བ་འདི་ཡང་ཕྱིས་བདེ་བ་མི་སྟེར་ཞེས་བརྗོད་པའི་ཚེ་སྦྱིན་སོགས་དཀར་ཆོས་སྤྱད་པ་འདི་ལ་བདེ་བ་སྟེར་བ་དང་མི་སྟེར་བ་གཉིས་ཀ་རང་གིས་ཁས་བླངས་པ་ཙམ་གྱིས་བཞག་པར་ཁྱད་པར་མེད་པས་སྟོབས་མཚུངས་པའི་ཕྱིར། རང་གི་ཚིག་བཞིན་དུ་གེགས་བྱེད་པ་ཙམ་དུ་འགྱུར་གྱི། གནོད་བྱེད་མ་ཡིན་ནོ་ཞེས་བྱ་བ་འདི་རིགས་པས་གྲུབ་བོ། །དེ་ལྟར་མ་ཡིན་པར་གནོད་བྱེད་དུ་ཁས་ལེན་ན་ལུང་ཁས་བླངས་པ་ཙམ་གྱིས་ཚད་མར་འགྱུར་བ་དང༌། ཆོས་ཅན་ལུང་ཁོ་ནས་གྲུབ་པར་ཁས་ལེན་དགོས་པར་འགྱུར་ན། དེ་ཡང་སྡེ་བདུན་མཛད་པས་ལེགས་པར་བཀག་པའི་ཕྱིར། ཇི་ལྟར་བཀག་ཅེ་ན། ཇི་སྐད་དུ་རྒྱས་པ་ལས། སྐྱེས་བུའི་འདོད་པས་བྱས་ན་འདི། ། ཡོངས་སུ་རྫོགས་པའི་ཚད་མ་ཉིད། །ཅེས་དང༌། འབྲིང་པོ་ལས་ཀྱང༌། ìཁས་བླངས་པར་ཁྱད་པར་མེད་ཀྱང་ཇི་ལྟར་གཅིག་ནི་ཚད་མ་དང་གནོད་པར་བྱེད་པ་ཡིན་ལ། གཞན་ནི་མ་ཡིན་ཏེ། དེས་ན་འདི་ནི་གྱི་ནའོ། །འདིའི་ཚད་མ་ཉིད་སྐྱེས་བུའི་འདོད་པས་བྱས་པ་ཡང་ཡོངས་སུ་རྫོགས་པ་ཡིན་ནོ།།î ཞེས་དང༌། ìའདི་ལ་ཡང་གཞན་པ་གདོན་མི་ཟ་བར་བརྟེན་པ་ཅི་ཞིག་ཡོད་དེ།

དེ་ཉིད་ཀྱིས་དོན་དེ་གཞན་གྱི་ཁ་ནས་རྣམ་པར་བཞག་ནས་ཀྱང་འགོག་པར་བྱེད་པའི་ཕྱིར་རོ།།î ཞེས་གསུངས་པའི་ཕྱིར་རོ། །འོ་ན་ནི། དེ་ལྟར་ཡུལ་གཉིས་རྣམ་དག་ན། །དེ་ནི་བསྟན་བཅོས་ཡོངས་འཛིན་པར།། འདོད་པའི་དུས་ཡིན་དེ་ཡི་ཚེ། །བསྟན་བཅོས་ཀྱིས་ནི་གནོད་པར་འགྱུར།། ཞེས་གསུངས་པ་ཇི་ལྟར་ཡིན་ཅེ་ན། དེ་དག་ནི་ལུང་གཞལ་བྱའི་གནས་ཐམས་ཅད་ལ་གནོད་སྒྲུབ་ཏུ་འཇུག་པ་དགག་པར་བཞེད་ནས་གསུངས་པ་སྟེ། གལ་ཏེ་ལུང་གནོད་སྒྲུབ་ཏུ་འཇུག་ན་ཡང་ཡུལ་གང་ལ་སྒྲུབ་བྱེད་དུ་ཁས་བླངས་པ་དེ་ཁོ་ན་ལ་གནོད་སྒྲུབ་ཏུ་འཇུག་པར་རིགས་ཀྱི། ཡུལ་ཀུན་ལ་ནི་མ་ཡིན་ནོ་ཞེས་རེ་ཞིག་གཞན་ངོར་ཁས་བླངས་པ་ཙམ་ཡིན་གྱི། ངེས་པའི་དོན་ནི་མ་ཡིན་ཏེ། ཇི་སྐད་དུ་བཤད་པའི་རིགས་པས་གེགས་བྱེད་པར་འཐད་ཀྱི། གནོད་བྱེད་དུ་མི་འགྱུར་བའི་ཕྱིར་དང༌། འཐད་ལྡན་ལས་ཀྱང༌། ìགེགས་བྱེད་པ་ནི་གནས་པར་འགྱུར་བའི་ཕྱོགས་ཡིན་ལ། དེ་ལྟ་ནི་རེ་ཞིག་གནོད་པ་ཞེས་བྱ་བའི་དོན་འདོད་པ་ཡིན་ནོ།།î ཞེས་གསུངས་པའི་ཕྱིར་རོ།། དེ་ལྟ་མོད་ཀྱིས་གེགས་བྱེད་པ་དང་གནོད་པའི་ཁྱད་པར་ཇི་ལྟ་བུ་ཞེ་ན། གཞི་གཅིག་ལ་ཆོས་གཉིས་པོ་དེ་སྟོབས་མཚུངས་པའི་སྒོ་ནས་དོན་དེ་ལ་ངེས་ཤེས་བསྐྱེད་པ་ལ་གཅིག་ཤོས་ཀྱིས་གེགས་བྱས་ཏེ་ཐེ་ཚོམ་དུ་བྱེད་པ་ནི་གེགས་བྱེད་པ་ཞེས་བྱ་བ་ཡིན་ལ། གཞི་དེ་ལ་དོན་དེ་ཚད་མས་གྲུབ་པས་གཅིག་ཤོས་ལས་སྟོབས་ཆེ་བའི་སྒོ་ནས་གཅིག་ཤོས་མཐའ་གཅིག་ཏུ་མེད་པར་ངེས་པར་བྱེད་པ་ནི་གནོད་པ་ཞེས་བྱའོ།། རང་ཚིག་དང་ལུང་ལས་ཡིད་ཆེས་པར་བྱེད་ན་ཚུལ་ཇི་ལྟར་ཡིད་ཆེས་ཞེ་ན། ཚིག་སྨྲ་བ་པོ་རང་ཉིད་དང་ཁས་བླངས་པའི་ལུང་བྱེད་པ་པོ་ནི་དོན་ཇི་ལྟ་བ་བཞིན་མཐོང་བའི་སྒོ་ནས་ངག་འཇུག་པར་རྒོལ་བས་མངོན་པར་འདོད་པས་ཡིད་ཆེས་པ་ཡིན་ལ། དེ་དག་གིས་སྨྲས་པའི་རང་ཚིག་དང་ཁས་བླངས་པའི་ལུང་ནི་བརྗོད་བྱའི་དོན་གྱི་འབྲས་བུར་རྒོལ་བ་རང་ཉིད་འདོད་པ་ཙམ་ཡིན་པས།

དེ་དག་རང་གི་བརྗོད་བྱའི་དོན་ལ་མི་འཁྲུལ་བའི་འབྲས་བུའི་རྟགས་དང༌། དེ་དག་ལ་བརྟེན་པའི་བློ་ཡང་རྗེས་སུ་དཔག་པའི་ཚད་མར་རྒོལ་བ་རང་གི་འདོད་པས་བཞག་པ་ཙམ་ཡིན་གྱི། འདི་དག་ལ་དངོས་པོ་སྟོབས་ཞུགས་ཀྱི་རྗེས་དཔག་གི་རྟེན་བཞིན་དུ་རང་རྒྱུད་ཀྱི་རྟགས་དང༌། དེ་སྟོན་པའི་སྒྲུབ་ངག་ནི་ཅུང་ཟད་ཀྱང་མེད་དོ། །དེ་ལྟར་ན་ཁོ་བོས་ཇི་སྐད་བཤད་པའི་དོན་འདི་ལས་ཕྱི་རོལ་ཏུ་གྱུར་པའི་བོད་ཕལ་མོ་ཆེ་དག །སྦྱིན་སོགས་དཀར་ཆོས་སྤྱད་པ་ཆོས་ཅན། མ་འོངས་པ་ན་བདེ་བ་སྟེར་བ་ཡིན་ཏེ། དེ་ལྟར་ལུང་ལས་བཤད་པའི་ཕྱིར་ཞེས་རང་རྒྱུད་ཀྱི་རྟགས་འགོད་མོད། དེ་ལྟར་ན་རྟགས་དགོད་བྱའི་ཕྱི་རྒོལ་དེས་སྦྱིན་སོགས་དཀར་ཆོས་སྤྱད་པ་དེ་གྲུབ་པའམ། འོན་ཏེ་མ་གྲུབ། དང་པོ་ལྟར་ན་ཚད་མ་གཞན་ལས་གྲུབ་པ་མི་རིགས་པས་ལུང་ལས་གྲུབ་པར་འགྱུར་ལ། དེ་ལྟར་ན་ཕྱི་རྒོལ་རང་ཉིད་ཀྱིས་བསྒྲུབ་བྱ་ཡང་ལུང་ལས་ཅིའི་ཕྱིར་མ་གྲུབ། དེས་ན་གཞན་གྱིས་རྟགས་བསྟན་པ་དོན་མེད་དོ། །གཉིས་པ་ལྟར་ན་ཡང་ཆོས་ཅན་མ་གྲུབ་པ་རྟགས་འགོད་པའི་ཡུལ་དུ་མི་རུང་ངོ༌། །དེ་བཞིན་དུ་རང་ཚིག་ལ་ཡང་རྟགས་འགོད་པའི་ཚེ་དོན་འདི་ནི་འདི་ཁོ་ན་ལྟར་ཡིན་ཏེ། དེ་ལྟར་དུ་ཁོ་བོས་སྨྲས་པའི་ཕྱིར་རོ་ཞེས་འགོད་དགོས་ན། དེ་འདྲ་བའི་རྟགས་འགོད་མཁན་གྱི་སྔ་རྒོལ་སུ་ཞིག་ཡོད་ལ། དེ་འདྲ་བའི་རྟགས་ལས་བསྒྲུབ་བྱ་ལ་རྟོགས་པ་སྐྱེ་བའི་ཕྱི་རྒོལ་ཀྱང་སུ་ཞིག་ཡོད། དེས་ན་ཡིད་ཆེས་པའི་རྟགས་དང༌། དེ་ལ་བརྟེན་པའི་བློ་ནི་སྐྱེས་བུ་རང་གི་མངོན་པའི་ང་རྒྱལ་གྱིས་བཞག་པའི་རྟགས་དང་རྗེས་དཔག་ཡིན་གྱི། གཞན་ལ་དངོས་པོ་དང་མཐུན་པར་རྟོགས་པ་བསྐྱེད་པའི་ཡན་ལག་ནི་མ་ཡིན་ནོ།།

གཉིས་པ་ཚིག་གི་དོན་བཤད་པ་ལ་བཞི། ཀུན་ལས་བཏུས་སུ་ལུང་དང་རང་ཚིག་ལྷན་ཅིག་ཏུ་བཤད་པའི་ཚུལ། དེའི་རྒྱུ་མཚན། དཔེ་མཚུངས་པར་བསྟན་པའི་རྒྱུ། རྩོད་པ་སྤང་བའོ། །དང་པོ་ནི། ཡང་དག་ངེས་ལྡན་བརྗོད་འདོད་པ། །བདག་གཞན་ཡིད་ཆེས་མཚུངས་པ་ཡི།། ཕྱིར་ན་རང་གི་ཚིག་དང་ནི། །བསྟན་བཅོས་གཅིག་ཏུ་བཤད་པ་ཡིན།། ༩༣ ཅེས་སྨོས་ཏེ། ཚད་མ་མདོར་རང་གི་ཚིག་དང་ནི་བསྟན་བཅོས་ལྷན་ཅིག་ཏུ་བཤད་པ་ཆོས་ཅན། དགོས་པ་དང་ལྡན་པ་ཡིན་ཏེ། ཡང་དག་པའི་དོན་ངེས་པ་དང་ལྡན་པས་རང་ཚིག་བརྗོད་པར་འདོད་པའི་སྐྱེས་བུ་བདག་དང༌། གཞན་བསྟན་བཅོས་བྱེད་པ་པོ་གཉིས་ཡིད་ཆེས་ཀྱི་གནས་སུ་མཚུངས་པར་ཤེས་པར་བྱ་བའི་ཕྱིར་ནའོ།། གཉིས་པ་དེའི་རྒྱུ་མཚན་ནི། ཇི་ལྟར་བདག་ནི་ཚད་མིན་ན། །ཚིག་ནི་འཇུག་པར་མི་འགྱུར་བ།། དེ་བཞིན་བསྟན་བཅོས་མི་བརྟེན་ན། །དེར་གྲགས་དོན་ལ་དཔྱོད་པ་ཡང༌།། ༩༤ མཚུངས་པར་བསྟན་ཕྱིར་བསྟན་བཅོས་དེའི། །སྐབས་རྟེན་ཉིད་ལ་གནོད་བྱེད་ཅེས། །དོན་འདི་བསྟན་པའི་ཆེད་དུ་འདི། །རང་གི་ཚིག་དང་ལྷན་ཅིག་བཤད།། ༩༥ ཅེས་སྨོས་ཏེ། དེ་གཉིས་ཡིད་ཆེས་ཀྱི་གནས་སུ་མཚུངས་ཏེ། རང་ཚིག་སྨྲ་བ་པོ་བདག་ཉིད་དམ། རང་ཚིག་ནི་དོན་དེ་སྟོན་པ་ལ་ཚད་མ་མ་ཡིན་ན། དོན་དེ་སྟོན་པའི་ཚིག་འཇུག་པར་མི་འགྱུར་བ་དེ་བཞིན་དུ་བསྟན་བཅོས་ཀྱང་ཚད་མར་མི་བརྟེན་ན། དེར་གྲགས་པའི་བརྗོད་དོན་དཔྱོད་པ་ཡང་མི་འཇུག་གོ་ཞེས་མཚུངས་པར་བསྟན་པའི་ཕྱིར་རོ། །དེའི་ཕྱིར་ལུང་དེ་བསྟན་བཅོས་དེའི་སྐབས་ལ་བརྟེན་པའི་བརྗོད་བྱའི་ལོག་ཕྱོགས་ཉིད་ལ་གནོད་བྱེད་ཡིན་ནོ་ཞེས་པའི་དོན་འདི་བསྟན་པའི་ཆེད་དུ་བསྟན་བཅོས་ཀྱི་བསལ་བ་འདི་རང་ཚིག་གི་བསལ་བ་དང་ལྷན་ཅིག་ཏུ་བཤད་དོ། །འདིར་གནོད་ཅེས་པའང་གེགས་བྱེད་པ་ཙམ་ལ་གནོད་པར་བརྗོད་ལ། བསྟན་བཅོས་ཀྱང་དཔྱད་པ་གསུམ་གྱིས་དག་པ་ལ་བྱེད་དགོས་ཤིང༌། ཡིད་ཆེས་པ་ནི་རྣམ་པར་རྟོག་པ་གཏིང་ཚུགས་པའོ།། གསུམ་པ་དཔེ་མཚུངས་པར་བསྟན་པའི་རྒྱུ་མཚན་ནི།

དེས་ན་འདི་ལ་དཔེ་དག་ཀྱང༌། །མཚུངས་པ་ཉིད་དུ་བསྟན་པ་ཡིན།། ཚད་མ་རྣམས་ནི་ཡོད་མིན་ན། །བསྟན་བཅོས་ཚིག་མི་རུང་ཕྱིར་རོ།། ༩༦ རང་ཚིག་འགལ་ལ་གསལ་བའི་དཔེ། །ལུང་ལ་ཕྱོགས་ཙམ་བསྟན་པ་ཡིན།། དེ་ལ་མ་འོངས་པ་ན་ཆོས། །བདེ་བ་མི་འགྲུབ་ཅེས་བྱ་ཡིན།། ༩༧ ཅེས་སྨོས་ཏེ། ལུང་དང་རང་ཚིག་མཚུངས་པར་བསྟན་པའི་རྒྱུ་མཚན་དང་དགོས་པ་དེས་ན་སློབ་དཔོན་གྱིས་ཚིག་གཉིས་པོ་དང་འགལ་བ་འདི་ལ་དཔེ་དག་ཀྱང་གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པ་ལྟ་བུའོ་ཞེས་པས་མཚོན་ནས་མཚུངས་པ་ཉིད་དུ་བསྟན་པ་ཡིན་ནོ། །འདི་རང་ཚིག་དང་འགལ་ཏེ། དངོས་སུ་ཚད་མ་མེད་པར་དམ་བཅས་ན་ཤུགས་ལ་ཚིག་དེ་ལ་བརྟེན་ནས་ཚད་མ་མེད་པར་རྟོགས་པའི་ཚད་མ་ཁས་བླངས་པའི་ཕྱིར་རོ། ། དམ་བཅའ་དེ་ལ་ལུང་ཚད་མར་ཁས་བླངས་ན་ལུང་གིས་ཀྱང་གནོད་དེ། གཞལ་བྱའི་དོན་ཅན་གྱི་ཚད་མ་རྣམས་ནི་ཡོད་པ་མ་ཡིན་ན་བསྟན་བཅོས་ཀྱི་ཚིག་ལ་བརྟེན་ནས་རྟོགས་པའི་ཚད་མ་མི་རུང་བའི་ཕྱིར་རོ། །དེ་དག་གིས་རྟོགས་པའི་དོན་མེད་དོ་ཞེས་འགོག་པ་ཡིན་གྱི། རང་གི་ངོ་བོ་ཙམ་ནི་མ་ཡིན་ཏེ། དེ་ནི་མྱོང་བས་གྲུབ་པའི་ཕྱིར་རོ།། དེས་ན་ཚིག་བརྗོད་བྱ་སྟོན་པ་དང་མ་འབྲེལ་ཞིང་མི་བདེན་པར་དམ་བཅས་པ་ན་ལུང་དང་རང་ཚིག་གཉིས་ཀར་གྱིས་གནོད་པ་ཡིན་ཏེ། བསྟན་བཅོས་ཀྱི་ཚིག་ཀྱང་ཚད་མ་སྟེ། བདེན་ཚིག་ཡིན་པ་དང་འགལ་བས་སོ་ཞེས་སློབ་དཔོན་ཆོས་མཆོག་གསུང་ངོ༌། །དེས་ན་གཞལ་བྱའི་དོན་ཅན་གྱི་ཚད་མ་མེད་ཅེས་པ་ནི་རང་ཚིག་དང་འགལ་བས་གེགས་བྱེད་པ་ལ་རྣམ་པ་གསལ་བའི་དཔེ་ཡིན་ཏེ། དངོས་ཤུགས་འགལ་བའི་རང་ཚིག་ཡིན་པའི་ཕྱིར། ལུང་ལ་ནི་ཕྱོགས་ཙམ་བསྟན་པ་ཡིན་གྱི། རྣམ་གསལ་གྱི་དཔེ་མ་ཡིན་ཏེ། དེའི་ལོག་ཕྱོགས་དངོས་པོའི་སྟོབས་ཀྱིས་གྲུབ་པའི་ཕྱིར་དང༌། དམ་བཅའ་དེའི་ལོག་ཕྱོགས་ཀྱི་ཕྱོགས་གཅིག་ཡིད་ཆེས་པའི་ལུང་གིས་གྲུབ་པ་ཡོད་པའི་ཕྱིར་རོ།། དེ་ལྟར་ན་ལུང་ལ་རྣམ་གསལ་གྱི་དཔེ་མེད་དམ་ཞེ་ན།

ཡོད་དེ། ལུང་དང་འགལ་བ་དེ་ལ་རྣམ་གསལ་གྱི་དཔེ་ནི་སྦྱིན་པ་ལ་སོགས་པའི་ཆོས་ཀྱིས་མ་འོངས་པ་ན་བདེ་བ་མི་འགྲུབ་ཅེས་པ་ཡིན་ཏེ། ལུང་མེད་ན་སྦྱིན་སོགས་དཀར་པོའི་ཆོས་སོགས་དཀར་པོའི་ཆོས་སུ་མི་འགྲུབ་པའི་ཕྱིར་རོ། །འདིར་སློབ་དཔོན་ཆོས་མཆོག་དང་ཤཱཀྱ་བློ་ལ་སོགས་པས་མ་འོངས་པ་ཚེ་ཕྱི་མ་ལ་སྦྱོར་བར་མཛད་པ་ནི་ཤིན་ཏུ་མ་འབྲེལ་ལོ།། བཞི་པ་རྩོད་པ་སྤང་བ་ལ་དྲུག །ཆོས་ཅན་ཚད་མས་གྲུབ་པ་ལ་ལུང་གནོད་བྱེད་མ་ཡིན། ལུང་གིས་གྲུབ་པ་ལ་གནོད་བྱེད་ཡིན་པ། ཁས་བླངས་རྗེས་དཔག་གསུངས་པའི་དགོས་པ། རིགས་སྒོར་ལུང་དང་རང་ཚིག་དང་འགལ་བའི་དཔེར་བརྗོད་ཐ་དད་དུ་གསུངས་པའི་དགོས་པ། བསྟན་བཅོས་ཡུལ་ཐམས་ཅད་ལ་གནོད་བྱེད་མ་ཡིན། དེ་ལ་རྩོད་པ་སྤང་བའོ། །དང་པོ་ལ་གཉིས། གེགས་བྱེད་ཙམ་དུ་བསྟན། གནོད་བྱེད་མ་ཡིན་པའོ། །དང་པོ་ནི། དེ་ལ་བརྟེན་མིན་དངོས་པོ་ལ། །བསྟན་བཅོས་དང་འགལ་བརྗོད་ན་ཡང༌།། གནོད་པ་མ་ཡིན་གཉིས་པོ་དག །ནུས་པ་མཚུངས་ཕྱིར་གེགས་བྱེད་འགྱུར།། ༩༨ དཔེར་ན་རང་གི་ཚིག་བཞིན་ཏེ། །དེ་ཡང་དེ་ཚེ་རང་ཚིག་བདག། དེ་དག་གང་ལ་ཚད་མ་ཡོད། །དེ་ནི་གཞན་ལ་གནོད་བྱེད་འགྱུར།། ༩༩ ཞེས་སྨོས་ཏེ། གལ་ཏེ་ཆོས་ཅན་ལུང་གིས་གྲུབ་པ་ལ་ལུང་གནོད་སྒྲུབ་ཏུ་འཇུག་པ་ཡིན་ན་ཆོས་ཅན་ཚད་མས་གྲུབ་པ་ལ་ཡང་ལུང་གནོད་སྒྲུབ་ཏུ་འཇུག་པར་ཁས་ལེན་དགོས་པའི་ཕྱིར་དེ་གཉིས་མཚུངས་སོ་ཞེ་ན། མ་ཡིན་ཏེ། ལུང་དེ་ལ་བརྟེན་པ་མ་ཡིན་པ་དངོས་སྟོབས་ཀྱིས་གྲུབ་པའི་དངོས་པོ་ལ་སྔར་ཁས་བླངས་པའི་བསྟན་བཅོས་དང་འགལ་བ་བརྗོད་ན་ཡང་ལུང་གིས་གནོད་པ་མ་ཡིན་ཏེ། གཉིས་པོ་དག་ནུས་པ་མཚུངས་པའི་ཕྱིར་ན་ཕན་ཚུན་གེགས་བྱེད་པ་ཙམ་དུ་འགྱུར་རོ། །དཔེར་ན་ངའི་མ་མོ་གཤམ་ཡིན་ནོ་ཞེས་རང་གི་ཚིག་འགལ་བ་ཡང་གེགས་བྱེད་ཡིན་པ་བཞིན་ནོ། །རྒོལ་བས་སྔར་སྒྲ་རྟག་པ་དམ་བཅས་ནས་ཕྱིས་མི་རྟག་པར་དམ་བཅས་པ་དེ་ཡང་རྒྱབ་བརྟེན་ཚད་མ་མེད་པ་དེའི་ཚེ་རང་ཚིག་འགལ་བས་གེགས་བྱེད་པའི་བདག་ཉིད་དུ་འགྱུར་རོ།

།དེས་ན་སྔར་རྟག་པར་སྨྲ་བ་དང་ཕྱིས་མི་རྟག་པར་སྨྲ་བ་དེ་དག་གང་ལ་རྒྱབ་བརྟེན་ཚད་མ་ཡོད་པ་དེ་ནི་གཞན་ལོག་ཕྱོཌ་ལ་གནོད་བྱེད་དུ་འགྱུར་རོ་ཞེས་རྒྱན་གྱིས་སོ། །ལྷ་དབང་བློས་ཚིག་ཉིད་ལ་སྦྱོར་བར་མཛད་དོ།། གཉིས་པ་གནོད་བྱེད་མ་ཡིན་པ་ནི། དེ་ལྟར་མིན་ན་རིགས་བྲལ་གྱི། །དམ་བཅའ་ནུས་པ་མཚུངས་པ་ཡི།། དམ་བཅའ་ཇི་བཞིན་དོན་ཅན་གྱི། །རྗེས་དཔག་ལ་ནི་ཇི་ལྟར་གནོད།། ༡༠༠ ཅེས་སྨོས་ཏེ། ཚད་མ་མེད་པའི་ཚིག་སྔ་ཕྱི་གེགས་བྱེད་ཡིན་པ་དེ་ལྟར་མ་ཡིན་ན་མི་རིགས་ཏེ། རིཌ་པ་དང་བྲལ་བའི་དམ་བཅའ་འམ་ནུས་པ་མཚུངས་པའི་དམ་བཅའི་ཞེན་དོན་གྱིས་ཡུལ་ཇི་བཞིན་དོན་ཅན་གྱི་རྗེས་དཔག་གི་ཡུལ་ལ་ཇི་ལྟར་གནོད་དེ་མི་གནོད་པའི་ཕྱིར་རོ།། གཉིས་པ་ལུང་གིས་གྲུབ་པ་ལ་ལུང་གནོད་བྱེད་ཡིན་པ་ནི། ལུང་རྣམས་ཚད་མ་ཡིན་པ་ནི། །སྔར་ཉིད་རྣམ་པར་བཟློག་པ་ཡིན།། དེ་ཡི་ཕྱིར་ན་ཁས་བླངས་ནས། །དཔྱོད་པ་དག་ལ་སྐྱོན་འདི་འདོད།། ༡༠༡ ཅེས་སྨོས་ཏེ། གལ་ཏེ་དངོས་སྟོབས་ཡུལ་ལ་ལུང་རིགས་པ་དང་བྲལ་བ་མ་ཡིན་ཏེ། དེ་ལ་ལུང་ཚད་མ་ཡིན་པའི་ཕྱིར་དང༌། གཞན་དུ་ན་ལུང་གནོད་སྒྲུབ་ཏུ་འཇུག་པའི་སྐབས་མེད་པར་ཡང་འགྱུར་བའི་ཕྱིར་རོ་ཞེ་ན། དེ་ལྟར་མ་ཡིན་ཏེ། དངོས་སྟོབས་ཀྱི་ཡུལ་ལ་ལུང་རྣམས་ཚད་མ་ཡིན་པ་ནི་སྔར་ཉིད་དུ་རྣམ་པར་བཟློག་ཟིན་པ་དེའི་ཕྱིར་དང༌། ལུང་ཁས་བླངས་ནས་ཤིན་ལྐོག་ལ་དཔྱོད་པ་དག་ལ་ལུང་དང་འགལ་བའི་སྐྱོན་འདི་འདོད་པའི་ཕྱིར་རོ།། གསུམ་པ་ཁས་བླངས་རྗེས་དཔག་གསུངས་པའི་དགོས་པ་ནི། དེས་ན་གནོད་ཕྱིར་རྗེས་དཔག་ལས། །ཁས་བླངས་ཕྱི་རོལ་གྱུར་མིན་ཀྱང༌།། ཡུལ་གྱི་ཁྱད་པར་བསྟན་པ་ཡི། །ཕྱིར་ན་ཐ་དད་བྱས་པ་ཡིན།། ༡༠༢ དེ་ལྟར་མིན་ན་ཐལ་ཆེས་པའམ། །ལོགས་ཤིག་བྱས་པ་དོན་མེད་འགྱུར།། ཞེས་སྨོས་ཏེ། གནས་གསུམ་ལ་ལུང་གནོད་སྒྲུབ་ཡིན་མིན་གྱི་ཁྱད་པར་ཡོད་པ་དེས་ན་ཁས་བླངས་རྗེས་དཔག་རྗེས་དཔག་ལས་ཕྱི་རོལ་ཏུ་གྱུར་པ་མ་ཡིན་ཀྱང་རྗེས་དཔག་གསུམ་པོའི་ཡུལ་གྱི་ཁྱད་པར་བསྟན་པའི་ཕྱིར་དུ་ཐ་དད་དུ་བྱས་པ་ཡིན་ཏེ།

ཤིན་ལྐོག་ལ་ལུང་སྒྲུབ་བྱེད་དུ་འཇུག་པ་ཤེས་པའི་ཕྱིར་དུ་ཡིན་པའི་ཕྱིར་དང༌། ཡུལ་གྱི་ཁྱད་པར་བསྟན་པའི་ཕྱིར་དུ་ཐ་དད་དུ་བྱས་པ་དེ་ལྟར་མིན་ན་རྗེས་དཔག་གི་དབྱེ་བ་ཙམ་སྟོན་པ་ཡིན་ན་ཧ་ཅང་ཐལ་ཆེས་པའམ་ཡིད་ཆེས་ལོགས་ཤིག་ཏུ་བྱས་པ་དོན་མེད་པར་འགྱུར་བའི་ཕྱིར་རོ།། བཞི་པ་རིགས་སྒོར་ལུང་དང་རང་ཚིག་དང་འགལ་བ་ལ་དཔེར་བརྗོད་ཐ་དད་དུ་གསུངས་པའི་དགོས་པ་ནི། རང་གི་ཚིག་ཀྱང་ཐ་དད་པ། །ཚིག་ཙམ་བརྗོད་ལ་གེགས་བྱེད་ཡིན།། ༡༠༣ ཅེས་སྨོས་ཏེ། རིགས་པའི་སྒོར་རང་ཚིག་དང་འགལ་བའི་དཔེར་བརྗོད་ཀྱང་ལུང་ལས་ཐ་དད་དུ་བྱས་པ་ལ་དགོས་པ་ཡོད་དེ། གནས་གསུམ་པོ་གང་ཡིན་ཀྱང་ཚད་མས་མ་གྲུབ་པའི་ཚིག་ཙམ་བརྗོད་པ་དེ་ལོག་ཕྱོགས་ཀྱི་དོན་ལ་གེགས་བྱེད་ཙམ་དུ་ཤེས་པར་བྱ་བའི་ཆེད་ཡིན་པའི་ཕྱིར་རོ། །ཁྱབ་སྟེ། ལུང་གི་བསལ་བ་ནི་ངག་སྔ་ཕྱི་འགལ་བའི་སྒོ་ནས་བསལ་བ་ཡིན་པས་སོ་ཞེས་རྒྱན་གྱིའོ།། ལྔ་པ་བསྟན་བཅོས་ཡུལ་ཐམས་ཅད་ལ་གནོད་སྒྲུབ་ཏུ་འཇུག་པ་བཀག་པ་ལ་གཉིས། དགག་པ་དངོས། ལུང་གི་གནོད་སྒྲུབ་ཏུ་འཇུག་པ་དང་མི་འཇུག་པའི་ཁྱད་པར་རོ། ། དང་པོ་ནི། དེ་ཡིས་བསྟན་བཅོས་ཚད་མར་ནི། །ཁས་བླངས་ཕྱིར་ན་དངོས་ཀུན་ལ།། གནོད་བྱེད་ཅེ་ན་གལ་ཏེ་དེ། །མི་འདོད་གནོད་བྱེད་མིན་ནམ་ཅི།། ༡༠༤ རང་ཚིག་འགལ་ན་རང་ཚིག་དང༌། །བསྟན་བཅོས་འགལ་ཐ་དད་མེད་འགྱུར།། སྐྱེས་བུའི་འདོད་པས་བྱས་ན་ནི། །ཡོངས་སུ་རྫོགས་པའི་ཚད་མ་ཉིད།། ༡༠༥ ཅེས་སྨོས་ཏེ། གལ་ཏེ་རྒོལ་བ་དེ་ཡིས་གནས་གསུམ་ལ་བསྟན་བཅོས་ཚད་མར་ནི་ཁས་བླངས་པའི་ཕྱིར་ན་དངོས་པོ་ཀུན་ལ་ལུང་གནོད་བྱེད་དང་སྒྲུབ་བྱེད་དུ་འཇོག་གོ་ཞེ་ན། གལ་ཏེ་གནས་གསུམ་ལ་རྒོལ་བས་ལུང་དེ་ཚད་མར་མི་འདོད་ན་གནོད་བྱེད་མིན་ནམ་ཅི་ཞེས་དྲིའོ། །གལ་ཏེ་མི་འདོད་ན་གནོད་བྱེད་མ་ཡིན་ནོ་ཞེ་ན། འོ་ན་གནས་གསུམ་ལ་ལུང་ཚད་མར་ཁས་བླངས་པ་ཙམ་གྱིས་གནོད་བྱེད་དུ་མི་འགྱུར་བར་ཐལ། རྒོལ་བས་མི་འདོད་ན་གནོད་པར་མི་ནུས་པའི་ཕྱིར།

གལ་ཏེ་མི་འདོད་ཀྱང་སྔར་ལུང་ཁས་བླངས་པས་ཕྱིས་ལུང་དང་འགལ་ན་རང་ཚིག་སྔ་ཕྱི་འགལ་བར་འགྱུར་རོ་ཞེ་ན། རང་ཚིག་འགལ་བ་དང་བསྟན་བཅོས་དང་འགལ་བ་ལ་ཐ་དད་པའི་ཁྱད་པར་མེད་པར་འགྱུར་ཏེ། དེ་གཉིས་ཀ་ཡང་ཚད་མ་མེད་ཀྱང་རྒོལ་བ་རང་གིས་འདོད་མི་འདོད་ཙམ་གྱིས་བཞག་པའི་བསལ་བ་ཡིན་པའི་ཕྱིར་རོ།། གཞན་ཡང་ལུང་འདི་ཆོས་ཅན། གཞལ་བྱའི་གནས་གསུམ་ཆར་ལ་ཡོངས་སུ་རྫོགས་པའི་ཚད་མ་ཉིད་ཡིན་པར་ཐལ། སྐྱེས་བུའི་འདོད་པས་ཚད་མར་བྱས་པའི་ཕྱིར་ཞེས་རྒྱན་གྱིའོ། །སྐྱེས་བུའི་འདོད་པས་ཚད་མ་ཉིད་དུ་ཡོད་པ་མ་ཡིན་ནོ་སྙམ་དུ་དགོངས་པས་བཞད་གད་དུ་མཛད་པའོ་ཞེས་པ་ནི་ལྷའིའོ།། གཉིས་པ་ལུང་གིས་གནོད་པ་དང་མི་གནོད་པའི་ཁྱད་པར་ནི། དེས་ན་རབ་གྲགས་དོན་དག་ལ། །བསྟན་བཅོས་དོར་ནའང་ཉེས་པ་མེད།། ལྐོག་གྱུར་དག་ལ་བསྟན་བཅོས་ནི། །མི་འདོད་དཔྱོད་པ་ཉིད་མི་འཇུག། ༡༠༦ ཅེས་སྨོས་ཏེ། ལུང་དངོས་པོ་ཐམས་ཅད་ལ་གནོད་སྒྲུབ་ཏུ་མི་འཇུག་པ་དེས་ན་རབ་ཏུ་གྲགས་པའི་དོན་མངོན་གྱུར་དང་ཅུང་ཟད་ལྐོག་གྱུར་དག་ལ་བསྟན་བཅོས་དོར་ནའང་ཉེས་པ་མེད་ལ། ཤིན་ཏུ་ལྐོག་གྱུར་དག་ལ་བསྟན་བཅོས་ནི་ངེས་པར་ཁས་ལེན་དགོས་ཏེ། དེའི་ཚེ་ལུང་ཁས་ལེན་པར་མི་འདོད་ན་ཤིན་ལྐོག་ལ་དཔྱོད་པ་མི་འཇུག་པའི་ཕྱིར་རོ།། དྲུག་པ་རྩོད་པ་སྤང་བ་ནི། འདི་ལ་བརྟག་པ་ཕལ་ཆེར་ནི། །འགལ་བ་བརྗོད་ཡིན་འདི་ལྟ་སྟེ།། ཆགས་སོགས་ཆོས་མིན་རྩ་བ་དང༌། །ཁྲུས་ཀྱིས་ཆོས་མིན་དག་འགྱུར་བའོ།། ༡༠༧ མཐོང་དང་མ་མཐོང་བ་དག་ལ། །རིགས་པས་གྲུབ་དང་རང་ཚིག་གིས། །གནོད་མེད་བསྟན་བཅོས་གང་ཡིན་དེ། །གཟུང་བར་བྱ་ཕྱིར་དཔྱོད་འཇུག་འགྱུར།། ༡༠༨ ཞེས་སྨོས་ཏེ། གལ་ཏེ་དངོས་པོ་ཐམས་ཅད་ལ་ལུང་ཚད་མ་མ་ཡིན་ན་དེས་ཤིན་ཏུ་ལྐོག་གྱུར་གྱི་དོན་ཀྱང་གྲུབ་པ་མ་ཡིན་པར་འགྱུར་རོ་ཞེ་ན། བསྟན་བཅོས་འདི་ལ་བརྟག་པ་བྱས་ན་ཕལ་ཆེར་ནི་འགལ་བ་བརྗོད་པ་ཡིན་ཏེ། འདི་ལྟ་སྟེ། ཆགས་སོགས་ཆོས་མ་ཡིན་གྱི་རྩ་བར་ཁས་ལེན་པ་དང༌།

གངྒཱའི་སྒོ་དང་ཀུ་ཤ་འཁྱིལ། །བིལ་བ་ཅན་དང་སྦོན་བོའི་རི།། ཀ་ན་ལི་ཡི་འཇུག་ངོགས་སུ། །ཁྲུས་བྱས་ཡང་འབྱུང་སྲིད་མ་ཡིན།། ཅེས་ཁྲུས་ཀྱི་ཆོས་མ་ཡིན་པ་ལུས་ངག་གི་ཉེས་པ་དག་པར་འགྱུར་རོ་ཞེས་སྔ་ཕྱི་འགལ་བར་སྨྲ་བའོ། །འདི་ནི་ཤིན་ལྐོག་ལ་རང་ཚིག་སྔ་ཕྱི་འགལ་བའི་དཔེའོ། །དེ་ལྟར་ན་ལུང་ལ་བརྟེན་ནས་དཔྱོད་པ་མི་འཐད་དོ་ཞེ་ན། བསླབ་པ་གསུམ་གྱིས་ཆོས་མ་ཡིན་པ་སྤོང་བར་སྟོན་པའི་བསྟན་བཅོས་གང་ཡིན་པ་དེ་ནི་ཆོས་ཅན། གཟུང་བར་བྱ་བའི་ཕྱིར་དཔྱོད་པ་འཇུག་པར་འགྱུར་ཏེ། མཐོང་བ་མངོན་གྱུར་དང་ཅུང་ཟད་ལྐོག་གྱུར་དག་ལ་རིགས་པས་གྲུབ་པ་དང༌། མ་མཐོང་བ་ཤིན་ཏུ་ལྐོག་གྱུར་དག་ལ་རང་ཚིག་གིས་གནོད་པ་མེད་པའི་བསྟན་བཅོས་རྣམ་དག་ཡིན་པའི་ཕྱིར་རོ།།གཉིས་པ་གྲགས་པའི་བསལ་བ་རྒྱས་པར་བཤད་པ་ལ་གཉིས། སྤྱིའི་དོན་དང༌། ཚིག་གི་དོན་ནོ། །དང་པོ་ནི། འདིར་གྲགས་པ་ཞེས་བྱ་བ་ནི་འཇིག་རྟེན་པ་རྣམས་དངོས་པོ་གང་དང་གང་ལ་བླང་དོར་ཤེས་པའི་ཕྱིར་དུ་བརྡ་སྦྱོར་རྒན་པོ་རྣམས་ཀྱི་འདོད་པ་དབང་བཙན་པར་བྱས་ཏེ་སྦྱར་བ་ཐ་སྙད་ཙམ་དུ་གྲགས་ཤིང་གྲུབ་པ་སྟེ། དེའི་བསལ་བྱ་ནི་དཔེར་ན་རི་བོང་ཅན་གྱི་སྟེང་དུ་ཟླ་བ་མ་ཡིན་པ་ལྟ་བུའོ། །དེ་ཇི་ལྟར་སེལ་བ་ནི། ཟླ་བ་ཞེས་པའི་སྒྲ་ནི་སྐྱེས་བུས་གློ་བུར་དུ་བཏགས་པས་དོན་ཐམས་ཅད་ལ་འཇུག་ཏུ་རུང་བའི་ཕྱིར་རོ།། གྲགས་པ་དེ་ཡང་རྣམ་པ་གཉིས་ཏེ། སྒྲ་ལས་བྱུང་བའི་གྲགས་པ་དང༌། ཐ་སྙད་ཀྱི་གྲགས་པའོ། །དང་པོ་ནི། འདོད་རྒྱལ་པའི་སྒྲའི་བརྗོད་བྱ་སྟེ། ཇི་སྐད་དུ་འཐད་ལྡན་ལས། ìསྒྲ་ལས་བྱུང་བ་ནི་འདོད་པའི་སྒྲས་བརྗོད་པར་བྱ་བའི་མཚན་ཉིད་ཀྱི་དོན་ཏེ།î ཞེས་གསུངས་སོ། །དེ་ལ་ཡང་འཆད་པ་དང༌། ཐ་སྙད་ལ་འཇུག་པའི་གང་ཟག་གི་བསམ་པའི་དབང་གིས་གཉིས་སུ་འགྱུར་ཏེ། དང་པོ་ནི། རྟོག་པ་ལ་སྣང་བའི་བ་ལང་ལ་སོགས་པའི་གཟུགས་བརྙན་ཏེ། གནས་ཚུལ་ལ་ཞུགས་པའི་མཁས་པ་རྣམས་ནི་སྒྲ་རྣམས་ཀྱིས་དོན་དང་མ་འབྲེལ་བའི་རྟོག་པ་ལ་སྣང་བའི་སྒྲོ་བཏགས་འབའ་ཞིག་བརྗོད་པར་ཁས་ལེན་པའི་ཕྱིར་རོ།

།གཉིས་པ་ནི། ནོག་ལྐོག་ཤལ་ལ་སོགས་པའི་དོན་རང་མཚན་རྣམས་ཡིན་ཏེ། སྒྲ་ལས་བླང་དོར་གྱི་ཐ་སྙད་ལ་འཇུག་པ་རྣམས་རྟོག་པ་ལ་སྣང་བ་ཕྱི་རོལ་དུ་སྒྲོ་བཏགས་ནས་སྒྲ་ལས་རང་མཚན་ཉིད་ལ་འཇུག་པའི་ཕྱིར་རོ། །དེ་གཉིས་ལས་གྲགས་པའི་སྐབས་འདིར་སྔ་མ་གཙོ་བོ་ཡིན་གྱི། ཕྱི་མ་ནི་མ་ཡིན་ཏེ། བརྡ་འབྲེལ་བྱེད་པའི་རྟོག་པ་ལ་མི་སྣང་བའི་ཕྱིར་དང༌། དེ་ལ་མི་སྣང་བ་ནི་སྒྲའི་ཡུལ་དུ་མི་རུང་བའི་ཕྱིར་རོ། །དེ་ལྟར་ནི་འགྱུར་མོད་ཀྱི། ཐ་སྙད་ཀྱི་གྲགས་པ་དེ་ཇི་ལྟ་བུ་ཞེ་ན། དེ་ཡང་ལས་དང་བྱེད་པ་དང་བྱ་བའི་དབྱེ་བས་གསུམ་དུ་འགྱུར་ཏེ། གང་ལ་ཐ་སྙད་འདོགས་པ་ལས་ཀྱི་ངོ་བོར་གྱུར་པ་ནི་རྣམ་པར་རྟོག་པ་གཏིང་ཚུགས་པ་ལ་སྣང་བའི་གཟུགས་བརྙན་ཕྱི་རོལ་ལྟར་འགྲོ་བ་གང་ཡིན་པ་སྟེ། སྒྲའི་ཐ་སྙད་ཇི་སྙེད་པ་ཀུན་འདི་ལ་སྦྱོར་བ་དང༌། ཐ་སྙད་ཀྱི་གཞིར་གྱུར་པས་ན་ལས་ཀྱི་ཐ་སྙད་དེ། དོན་འདི་ལ་དགོངས་ནས་འཐད་ལྡན་ལས། དེའི་རྣམ་པར་རྟོག་པའི་ཤེས་པའི་ཡུལ་གྱི་དོན་འདི་འགྲོ་བའི་ལུགས་དང་གྲགས་པ་དང་ཐ་སྙད་དུ་བརྗོད་པ་ཡིན་ལ། ཞེས་དང༌། གྲགས་པའི་རང་བཞིན་རྣམ་པར་རྟོག་པའི་ཡུལ་གྱི་ཐ་སྙད་ཅེས་གསུངས་སོ། །དེ་ལྟར་ན་སྒྲ་བྱུང་གི་གྲགས་པ་དག་ཁྱད་པར་གང་ཞེ་ན། སྒྲ་བྱུང་གི་གྲགས་པ་ནི་འདིའི་བསྒྲུབ་བྱ་ཡིན་ལ། འདི་ནི་དེའི་སྒྲུབ་བྱེད་ཡིན་པས་བྱ་བ་དང་བྱེད་པའི་ཁྱད་པར་ཡོད་དོ། །གང་གིས་ཐ་སྙད་འདོགས་པར་བྱེད་པའི་ངོ་བོར་གྱུར་པ་ནི་འཇིག་རྟེན་པའི་རྣམ་པར་རྟོག་པས་ཡིད་ཆེས་ཤིང་གཏིང་ཚུགས་པ་སྟེ། སྒྲའི་ཐ་སྙད་ཇི་སྙེད་པ་ཐམས་ཅད་ཀུན་ནས་སློང་ཞིང་སྦྱོར་བས་བྱེད་པའི་ཐ་སྙད་དོ། །ཇི་སྐད་དུ་རྒྱས་པ་ལས། སྐྱེ་བོ་རྣམས་འདོད་ཡིད་ཆེས་ཡིན། ཅེས་དང༌། འཐད་ལྡན་ལས། ìགྲགས་པ་ནི་ཐ་སྙད་ཀྱི་ཡུལ་ཅན་གྱི་རྟོགས་པ་སྟེ། རྣམ་པར་རྟོག་པའི་ཤེས་པ་གཏིང་ཚུགས་པ་ཡིན་ལ།î ཞེས་གསུངས་སོ།།

ཐ་སྙད་ཀྱི་ངོ་བོ་གང་ཡིན་པ་བྱ་བའི་རང་བཞིན་དུ་གྱུར་པ་ནི་དོན་རྣམས་ལ་མིང་གི་ཐ་སྙད་དུ་བྱེད་པའི་སྒྲའི་ཚོགས་ཏེ། དེའང་འཆད་པ་དང་འཇུག་པའི་གང་ཟག་གི་དབྱེ་བས་གཉིས་སུ་འགྱུར་རོ། །དེ་ལ་དང་པོ་ཟླ་བ་ཞེས་བྱ་བ་ལ་སོགས་པ་ཡི་གེའི་ཆ་ཤས་འཛིན་པའི་ཉན་ཤེས་ཀྱི་རྗེས་སུ་སྐྱེས་པའི་རྣམ་པར་རྟོག་པ་ལ་སྣང་བའི་སྒྲ་སྤྱི་སྟེ། དོན་གྱི་གཟུགས་བརྙན་དང་མིང་དང་མིང་ཅན་དུ་འདྲེར་རུང་བ་དེ་རྗོད་བྱེད་དུ་རིགས་ལ། མཚན་ཉིད་དེ་ཡང་དེ་ལ་ཚང་བའི་ཕྱིར་རོ། །དེ་ལྟར་འཇུག་པའི་ཡུལ་ནི་ཡི་གེའི་ཆ་ཤས་འཛིན་པའི་ཉན་ཤེས་ཀྱིས་ཐོས་པའི་སྒྲ་རང་མཚན་པ་སྟེ། རྟོག་པ་ལ་སྣང་བའི་སྒྲའི་གཟུགས་བརྙན་དག་ལ་སྒྲ་རང་མཚན་དུ་ཞེན་ཏེ། སྒྲ་རང་མཚན་གྱིས་དོན་རང་མཚན་བརྗོད་པར་བསམས་ནས་བླང་དོར་བྱེད་ཅིང་འཇུག་པའི་ཕྱིར། དེ་ལྟར་ན་འདིར་བསལ་བྱ་སེལ་བྱེད་ཇི་ལྟ་བུ་ཞེ་ན། འདིར་སྒྲ་ལས་བྱུང་བའི་གྲགས་པ་ནི་སེལ་བྱེད་དངོས་ཡིན་ཏེ། འདིས་རི་བོང་ཅན་ལ་སོགས་པའི་གཟུགས་བརྙན་ལ་འདོད་པའི་སྒྲས་བརྗོད་བྱ་མ་ཡིན་པ་འགོག་པའི་ཕྱིར་ཏེ། རྟོག་པ་ལ་སྣང་བའི་རི་བོང་ཅན་ལ་སོགས་པའི་དོན་ཀུན་ལ་ཟླ་བ་ལ་སོགས་པའི་སྒྲ་དངོས་སུ་གྲགས་པ་མེད་ཀྱང༌། བརྡ་སྦྱོར་བའི་རྒྱུ་ཚོགས་ཚང་བས་སྒྲས་བརྗོད་རུང་གི་ངོ་བོར་གནས་པའི་ཕྱིར་རོ།། འདི་ལ་སློབ་དཔོན་ཆོས་མཆོག་གིས། ìཡུལ་རུང་བར་བསྒྲུབ་པའི་དབང་དུ་མཛད་ནས། གང་རྟོག་པའི་ཤེས་པ་ལ་སྣང་བའི་དོན་ནི་བརྡའི་རྗེས་སུ་འགྲོ་བའི་སྒྲ་ཡིས་བརྗོད་པར་ནུས་ཏེ། དཔེར་ན་རྟོག་པ་ལ་སྣང་བའི་ཡལ་ག་ལ་སོགས་པ་དང་ལྡན་པའི་དོན་ལ་ཤིང་སྒྲས་བརྗོད་པར་ནུས་པ་བཞིན། རི་བོང་ཅན་ལ་སོགས་པའི་གཟུགས་བརྙན་ཀྱང་རྟོག་པ་ལ་སྣང་ངོ༌།།î ཞེས་རང་བཞིན་གྱི་རྟགས་ཀྱི་སྦྱོར་བ་འགོད་པར་མཛད་ལ། སློབ་དཔོན་ལྷ་དབང་བློས། ìཡུལ་ཅན་རུང་བར་བསྒྲུབ་པའི་དབང་དུ་མཛད་ནས། གང་འདོད་པ་ཙམ་གྱི་རྗེས་སུ་བྱེད་པ་ནི་དོན་ཐམས་ཅད་ལ་འཇུག་ཏུ་རུང་སྟེ།

དཔེར་ན་རྟོག་པ་རང་ག་བ་འབའ་ཞིག་བཞིན། ཟླ་བ་ཞེས་པ་ལ་སོགས་པ་འདོད་རྒྱལ་བའི་སྒྲ་རྣམས་ཀྱང་འདོད་པ་ཙམ་གྱི་རྗེས་སུ་བྱེད་དོ་ཞེས་རང་བཞིན་གྱི་རྟགས་སྦྱོར་བར་མཛད་ དོ། །དོན་འདི་ནི་རིགས་པའི་དབང་ཕྱུག་གཉིས་ཀ་ཡང་བཞེད་པ་ཡིན་ཏེ། ཇི་སྐད་དུ་མདོ་ལས། སྒྲ་ལས་བྱུང་བའི་གྲགས་པ་དག་འགལ་བའི་དོན་གྱི་བསལ་བ་དེ་ཡང་ཕྱོགས་མ་ཡིན་ནོ།།î ཞེས་དང༌། རྒྱས་པ་ལས་ཀྱང༌། དོན་ཙམ་དང་ནི་རྗེས་འབྲེལ་ཅན། །འབྱུང་བའམ་དང་ནི་འབྱུང་འགྱུར་བ།། སྒྲ་ཡི་རུང་བ་ཉིད་དེ་ཡིས། །མི་མཐུན་པ་དག་གནོད་པར་འགྱུར།། ཞེས་དང༌། འཐད་ལྡན་ལས་ཀྱང༌། ìགྲགས་པ་དེས་བསྒྲུབ་པ་གང་ཡིན་པ་ཐ་སྙད་དེ་ལས་སྐྱེས་པ་འདོད་པའི་སྒྲས་བརྗོད་པར་བྱ་བ་ཉིད་ཅེས་བྱ་བ་ནི་འགལ་ཟླ་འདོད་པའི་སྒྲས་བརྗོད་པར་བྱ་བ་མ་ཡིན་པ་ལ་གནོད་པར་བྱེད་པ་ཡིན་ནོ།།î ཞེས་གསུངས་སོ། །དེའི་ཕྱིར་སྒྲ་ལས་བྱུང་བའི་གྲགས་པ་ནི་སེལ་བྱེད་དངོས་དང༌། གྲགས་པས་གྲུབ་པའི་དོན་ཡིན་པས་གྲགས་པར་བཏགས་པ་སྟེ། རྒྱས་པ་ལས། ཐ་སྙད་ལ་ནི་སྐྱེས་པ་ཡི། །ཆོས་ཏེ་གྲགས་པའི་སྒྲ་ཡིས་བརྗོད། །ཅེས་དང༌། རྒྱན་མཛད་པས་ཀྱང༌། འདོད་སྒྲའི་བརྗོད་བྱ་ཉིད་དོན་ལ། །གཡོ་མེད་གང་ཡིན་གྲགས་པ་ཉིད།། གྲགས་པ་ཉིད་ཀྱང་ཐ་སྙད་དོ། །དེ་བསྐྱེད་ཕྱིར་ན་དེ་སྐད་བརྗོད།། ཅེས་གསུངས་སོ། །དེས་ན་ཐ་སྙད་ཀྱི་གྲགས་པ་ནི་དངོས་ཡིན་ལ། སྒྲ་ལས་བྱུང་བའི་གྲགས་པ་ནི་བཏགས་པ་ཡིན་ནོ། །དེ་ལྟར་ནི་འགྱུར་མོད་ཀྱི། དངོས་པོ་ལ་གྲུབ་པ་དང་གྲགས་པས་གྲུབ་པ་ལ་ཁྱད་པར་ཇི་ལྟ་བུ་མཆིས་ཞེ་ན། སྒྲོ་མ་བཏགས་པར་རྒྱུ་རྐྱེན་ལས་གྲུབ་པ་ནི་དངོས་པོའི་སྟོབས་ལས་གྲུབ་པ་ཡིན་ལ། གློ་བུར་དུ་བརྡ་དང་འདོད་པས་རང་གར་སྤྲུལ་བས་གྲུབ་པ་ནི་གྲགས་པས་གྲུབ་པ་ཞེས་བྱ་སྟེ། དཔེར་ན་ཁ་དོག་འཇིག་པའི་ཆོས་ཅན་དུ་རང་རྒྱུ་ལས་བྱུང་བ་དང༌། རི་བོང་ཅན་ལ་ཟླ་བ་ཞེས་པའི་ཐ་སྙད་སྐྱེས་བུས་སྦྱར་བ་བཞིན་ནོ།། གལ་ཏེ་རི་བོང་ཅན་ཡང་རང་རྒྱུ་ལས་ཟླ་བར་སྐྱེས་པ་མ་ཡིན་ནམ་ཞེ་ན།

མ་ཡིན་ཏེ། ཟླ་བའི་ཐ་སྙད་མི་ཤེས་པའི་སྐྱེས་བུས་རི་བོང་ཅན་མཐོང་བ་ཙམ་གྱིས་ཟླ་བར་འཛིན་པའི་བློ་མི་སྐྱེ་བའི་ཕྱིར་དང༌། རི་བོང་ཅན་མཐོང་བ་ཙམ་གྱིས་རི་བོང་ཅན་དང་འོད་དཀར་ཅན་གྱི་ཐ་སྙད་མི་ཤེས་པས་ཀྱང་རི་བོང་གི་གཟུགས་བརྙན་ཅན་གྱི་ར་རིས་ཁེངས་པ་དང༌། ཤིན་ཏུ་དཀར་བའི་འོད་ཟེར་དང་ལྡན་པའི་བློ་སྐྱེ་བའི་ཕྱིར་རོ།། ཅི་སྟེ་ཡང་ཟླ་བའི་ཐ་སྙད་ནི་དེ་ལྟ་བུའི་དོན་ལ་འཇིག་རྟེན་ན་གྲགས་པའི་ཕྱིར། དེ་ལྟ་བུའི་བློ་སྐྱེས་པ་ནི་ཟླ་བའི་བློ་སྐྱེས་པ་ཡིན་ནོ་ཞེ་ན། དེ་ལྟར་ཡིན་ན་ཟླ་བའི་མིང་ཅན་གྱི་སྐྱེས་བུ་སོགས་ལ་ཟླ་བའི་བློ་གཏན་མི་འབྱུང་བར་འགྱུར་ཏེ། དེ་ལ་རི་བོང་གི་གཟུགས་བརྙན་དང་ལྡན་པ་ལ་སོགས་པའི་བློ་གཏན་མི་འབྱུང་བའི་ཕྱིར་རོ།། གལ་ཏེ་ཡང་དངོས་པོ་རྣམས་རྒྱུ་ལས་སྐད་ཅིག་མར་སྐྱེས་ཀྱང་མཐོང་བ་ཙམ་གྱིས་དེའི་བློ་མི་འབྱུང་བ་ལྟར་རི་བོང་ཅན་ཡང་རང་རྒྱུ་ལས་ཟླ་བར་སྐྱེས་ཀྱང་རྒྱུ་མཚན་གཞན་ལ་མ་བརྟེན་པར་མཐོང་བ་ཙམ་གྱིས་དེའི་བློ་མི་འབྱུང་ངོ་ཞེ་ན། དེ་ལྟར་ན་རི་བོང་ཅན་འདི་ཟླ་བ་ཡིན་ནོ་ཞེས་བརྡ་བཏགས་པའི་འོག་རོལ་དུ་ཡང་དེ་ལ་ཟླ་བའི་བློ་སྐྱེ་བར་མི་འགྱུར་ཏེ། དངོས་པོ་རྣམས་ལ་མི་རྟག་པའི་བརྡ་བཏགས་པ་ཙམ་གྱིས་སྐད་ཅིག་མའི་བློ་མི་འབྱུང་བའི་ཕྱིར་རོ། །དེའི་ཕྱིར་རི་བོང་ཅན་འདི་དངོས་པོའི་སྟོབས་ཀྱིས་ཟླ་བར་གནས་པ་བསྒྲུབ་པའི་གཏན་ཚིགས་གཅིག་ཀྱང་རྙེད་པ་མ་ཡིན་ཏེ། འདིའི་དཔེ་མེད་པའི་ཕྱིར་རོ། །དེས་ན་རི་བོང་ཅན་འདི་ལ་ཟླ་བའི་ཐ་སྙད་འདོད་པ་ཙམ་གྱིས་རང་གར་བཞག་པ་ཡིན་གྱི། དངོས་པོའི་སྟོབས་ཀྱིས་གྲུབ་པ་ནི་མ་ཡིན་ནོ། །དེའི་ཕྱིར་ཟླ་བ་ཞེས་པའི་སྒྲ་འདི་ནི་ཡལ་ག་ལོ་འདབ་དང་ལྡན་པ་ལ་སོགས་པ་དོན་ཀུན་ལ་ཡང་སྦྱར་དུ་རུང་བ་ཡིན་ཏེ། འདི་སྦྱོར་བའི་རྒྱུ་བརྡ་དང་འདོད་པ་རྣམས་དོན་ཀུན་ལ་ཉེ་རིང་ཁྱད་པར་མེད་པའི་ཕྱིར་རོ། །དེ་བཞིན་ནོག་སོགས་འདུས་པའི་གོང་བུ་དང་ཡལ་ག་ལོ་འདབ་དང་ལྡན་པ་ལ་སོགས་པ་ལ་ཡང་བ་ལང་དང་ཤིང་ལ་སོགས་པའི་སྒྲ་འདི་རང་གར་འདོད་པས་སྦྱར་བ་ཡིན་གྱི།

དངོས་པོའི་སྟོབས་ཀྱིས་མ་ཡིན་པར་རིག་པར་བྱའོ། །དེ་ལྟར་ཤེས་པའི་ཚེ་ད་ལྟའི་ཁ་བ་ཅན་པ་ཕལ་མོ་ཆེ་དག་ལོ་འདབ་ཅན་དང༌། ཤིང་རྫས་གཅིག་ཏུ་ཁས་ལེན་པ་ནི་རིགས་པའི་དབང་ཕྱུག་རྣམ་གཉིས་ཀྱིས་རྒྱ་ཆེར་གསུངས་པའི་གྲགས་པའི་རྣམ་པར་བཞག་པ་རྣམས་དང་འགལ་བ་ཉིད་དུ་ཤེས་པར་འགྱུར་རོ། །ཇི་ལྟར་འགལ་ཅེ་ན། འདི་ལྟར་ཤིང་དང་བ་ལང་ལ་སོགས་པ་ནི་མིང་གི་ཐ་སྙད་རང་གར་རྟོག་པ་ལ་སྣང་བའི་སྒྲ་སྤྱི་ཡིན་གྱི། རྫས་ཀྱི་ཆོས་མ་ཡིན་ན་དེ་ཇི་ལྟར་ན་ལོ་འདབ་ཅན་ལ་སོགས་པ་དང་རྫས་གཅིག་ཏུ་འགྱུར། དེ་བཞིན་དུ་དྷ་ཏྲིག་ཤིང་མ་ཡིན་པ་ལ་ཡང་དངོས་པོས་གནོད་པར་འགྱུར་གྱི། གྲགས་པས་ཇི་ལྟར་གནོད། གལ་ཏེ་དྷ་ཏྲིག་ཤིང་སྒྲས་བརྗོད་དུ་མི་རུང་བ་ལ་གྲགས་པས་གནོད་ཀྱི། ཤིང་མ་ཡིན་པ་ལ་ནི་མ་ཡིན་ནོ་ཞེ་ན། ལོ་འདབ་ཅན་ཤིང་སྒྲའི་བརྗོད་བྱའི་གྲགས་པས་གྲུབ་བམ། འོན་ཏེ་དངོས་པོས་གྲུབ། དང་པོ་ལྟར་ན་དེ་ཤིང་དུ་གྲགས་པས་བཞག་པར་འགྱུར་ཏེ། ལོ་འདབ་ཅན་ཤིང་སྒྲའི་བརྗོད་བྱ་ཡིན་པའི་ཕྱིར། གཉིས་པ་ལྟར་ན་ཡང་ལོ་འདབ་ཅན་འདི་ཤིང་སྒྲས་བརྗོད་མི་རུང་ལ་གྲགས་པས་མི་གནོད་ཅིང༌། དོན་གཞན་ལ་ཤིང་སྒྲ་སྦྱར་དུ་མི་རུང་བར་འགྱུར་རོ། །དེས་ན་ཤིང་གི་སྒྲ་འདི་ནི་སྒྲའི་སྔ་རོལ་དུ་རི་བོང་ཅན་དང་ལྟོ་ལྡིར་བ་ལ་སོགས་པའི་དོན་ཀུན་ལ་ཉེ་རིང་མེད་པས་ཀུན་གྱི་མིང་དུ་སྦྱར་དུ་རུང་ལ། ཕྱིས་འདི་ཤིང་ཞེས་བརྡ་སྦྱར་བའི་འོག་རོལ་དུ་ལོ་འདབ་ཅན་འབའ་ཞིག་ལ་ཤིང་གི་བློ་སྐྱེ་བར་འགྱུར་གྱི། ལྟོ་ལྡིར་བ་སོགས་ལ་མ་ཡིན་པ་ནི་སྒྲ་རྣམས་བརྡའི་དབང་གིས་བརྡ་སྦྱར་བའི་འོག་རོལ་དུ་དོན་སོ་སོར་ངེས་པའི་རྒྱུ་མཚན་གྱིས་ཡིན་གྱི། འདི་རྣམས་ངོ་བོ་ཉིད་ཀྱིས་ཤིང་དང་ཤིང་མ་ཡིན་དུ་གྲུབ་པ་ནི་མ་ཡིན་ནོ།། དེས་ན་བརྡའི་སྔ་རོལ་དུ་སྒྲ་རྣམས་དོན་ཀུན་ལ་ཉེ་རིང་མེད་པས་བརྗོད་འདོད་ཀྱི་དབང་གིས་དོན་གང་ལ་ཡང་སྦྱར་དུ་རུང་བས། སྒྲ་ལས་བྱུང་བའི་གྲགས་པས་དོན་ཀུན་ལ་ཁྱབ་པར་གསུངས་ལ།

བརྡ་སྦྱར་བའི་འོག་རོལ་དུ་ནི་བརྡའི་དབང་གིས་དོན་སོ་སོར་ངེས་པའི་རྒྱུ་མཚན་གྱིས་རྗོད་བྱེད་ཀུན་ཡུལ་ལ་སེལ་བས་འཇུག་པར་གསུངས་པའི་གནད་ཤེས་ན་གྲགས་པའི་བསལ་བ་དང་གཞན་སེལ་བ་མི་འགལ་ཞིང་བདེ་བླག་ཏུ་ཁོང་དུ་ཆུད་པར་འགྱུར་རོ། །གང་གིས་གྲགས་པའི་རྣམ་པར་བཞག་པ་འདི་ལྟ་བུ་ཁོང་དུ་ཆུད་པ་ན། ཕྱི་ནང་གི་དངོས་པོ་ཐམས་ཅད་རྣམ་པར་རྟོག་པས་བཀོད་པའི་མིང་ཙམ་དང༌། བརྡ་ཙམ་དང༌། ཐ་སྙད་ཙམ་དང༌། བཏགས་པ་ཙམ་དང༌། གྲགས་པ་ཙམ་དུ་ཤེས་པར་འགྱུར་ལ། དེ་ལྟར་ཤེས་པས་བརྗོད་པ་ཐམས་ཅད་བྲག་ཅ་ལྟ་བུ་དང༌། བརྗོད་བྱ་ཐམས་ཅད་ཆུའི་ནང་གི་ཟླ་བ་ལྟ་བུ་དང༌། གནས་ཚུལ་ནི་བརྗོད་པ་ཐམས་ཅད་དང་བྲལ་བར་ཤེས་ནས་དངོས་པོ་གང་ལ་ཡང་ཆཌ་པ་དང་སྡང་བ་མེད་པའི་བཏང་སྙོམས་ཆེན་པོའི་ཏིང་ངེ་འཛིན་ཐོབ་པར་འགྱུར་རོ།། གཉིས་པ་ཚིག་གི་དོན་ལ་གསུམ། མདོར་བསྟན་པ། རྒྱས་པར་བཤད་པ། གྲགས་པ་ལོགས་སུ་གསུངས་པའི་དགོས་པ་བཤད་པའོ། །དང་པོ་ནི། སྐྱེས་བུའི་འདོད་དང་རྗེས་འབྲེལ་བ། །འདོད་སྒྲའི་བརྗོད་བྱ་ཉིད་དོན་ལ།། བཀག་མེད་ཕྱིར་ན་གནོད་མེད་དག །སྐྱེ་བོ་རྣམས་འདོད་ཡིད་ཆེས་ཡིན།། ༡༠༩ ཅེས་སྨོས་ཏེ། སྐྱེས་བུའི་བརྗོད་འདོད་ཙམ་དང་རྗེས་སུ་འབྲེལ་བའི་འདོད་རྒྱལ་བ་ཟླ་བ་ཞེས་བྱ་བའི་སྒྲའི་བརྗོད་བྱར་རུང་བ་ཉིད་ནི་དོན་ཐམས་ཅད་ལ་བཀག་པ་མེད་པའི་ཕྱིར་དོན་ཐམས་ཅད་ལ་འཇུག་ཏུ་རུང་བ་ལ་གནོད་པ་མེད་པའི་ངག་ཏུ་སྐྱེ་བོ་རྣམས་ཀྱི་འདོད་པ་ཡིད་ཆེས་པས་གྲུབ་པ་ཡིན་ནོ། །དེ་ཇི་ལྟར་ན་གྲགས་པར་འགྱུར་ཞེ་ན། ཐ་སྙད་ལས་ནི་སྐྱེས་པ་ཡི། །ཆོས་དེ་གྲགས་པའི་སྒྲ་ཡིས་བརྗོད། །མངོན་སུམ་སོགས་ཀྱི་གཞལ་བྱ་ཡང༌། །འཇལ་བྱེད་སྒྲས་སྒྲོ་བཏགས་ནས་བརྗོད།། ༡༡༠ ཅེས་སྨོས་ཏེ། སྒྲ་དང་རྣམ་པར་རྟོག་པ་གཏིང་ཚུགས་པའི་ཐ་སྙད་ལས་ནི་སྐྱེས་པའི་ཆོས་ཟླ་བ་ཞེས་པའི་སྒྲས་བརྗོད་རུང་དེ་ལ་ཡུལ་ཅན་གྲགས་པའི་སྒྲ་ཡིས་བརྗོད་དེ། དེའི་ཡུལ་ཡིན་པའི་རྒྱུ་མཚན་གྱིས་དེ་ལྟར་བཏགས་པའི་ཕྱིར་རོ།

།དཔེར་ན་མངོན་སུམ་སོགས་ཀྱི་གཞལ་བྱ་ལ་ཡང་འཇལ་བྱེད་མངོན་སུམ་སོཌ་ཀྱི་སྒྲས་སྒྲོ་བཏཌ་ནས་བརྗོད་པ་བཞིན་ནོ།། དོན་ནི་འདི་ཡིན་ཏེ། སྒྲ་མཉན་བྱ་ཡིན་པས་དེ་མིན་ལ། གནོད་པས་མངོན་སུམ་གྱིས་གནོད་ཅེས་བཏགས་པ་ཡིན་གྱི། གནོད་བྱེད་དངོས་ནི་མ་ཡིན་ཏེ། མངོན་སུམ་དང་སྒྲ་མཉན་བྱ་བ་མ་ཡིན་པ་ལ་འགལ་བ་གཉིས་པོ་གང་ཡང་མེད་པའི་ཕྱིར་རོ། །ཡང་ཞེས་པ་ནི་གྲགས་པ་འབའ་ཞིག་ཏུ་མ་ཟད་ཅེས་པའོ།། འདིར་གྲགས་པ་ནི་བློ་ཡིན་ཏེ། འཐད་ལྡན་ལས། ìགྲགས་པ་ནི་ཐ་སྙད་ཀྱི་ཡུལ་ཅན་གྱིས་རྟོག་པ་སྟེ། རྣམ་པར་རྟོག་པའི་ཤེས་པ་གཏིང་ཚུགས་པ་ཡིན་ལ།î ཞེས་དང༌། རྒྱན་ལས་ཀྱང༌། ìཆོས་འདི་འབའ་ཞིག་གྲགས་པའི་མཚན་ཉིད་སྒྲུབ་པར་བྱེད་པ་ཚད་མའི་སྒྲར་རྗོད་པར་བྱེད་པ་ནི་མ་ཟད་ཀྱི།î ཞེས་དང༌། ཤཱཀྱ་བློས་ཀྱང༌། ìདེ་ཉིད་ཉེ་བར་བཏགས་ནས་གྲགས་པའི་སྒྲས་བསྟན་པ་ཡིན་ནོ།།î ཞེས་གསུངས་སོ།། གཉིས་པ་རྒྱས་པར་བཤད་པ་ལ་ལྔ། གྲཌ་པ་ཐམས་ཅད་ལ་འཇུག་རུང་བ་བསྟན་པ། སྒྲས་བརྗོད་མི་རུང་ལ་གྲཌ་པས་གནོད་པར་བསྟན་པ། དེ་མིན་ན་ཧ་ཅང་ཐལ་བ། དེ་ཉིད་ལུང་དང་སྦྱར་ནས་བཤད་པ། ལུང་དོན་གཞན་དུ་འཆད་པ་དགག་པའོ། །དང་པོ་ནི། དེ་ལ་བརྟེན་ནས་འབྱུང་བ་ཅན། །འདོད་པས་འཇུག་ཕྱིར་དགག་མེད་པ།། བྱས་དང་མ་བྱས་པ་རྣམས་སུ། །སྣ་ཚོགས་རང་བཞིན་ཉིད་ཀྱིས་རུང༌།། ༡༡༡ ཞེས་སྨོས་ཏེ། ཟླ་བ་ཞེས་པའི་བརྡ་སྔར་བྱས་ཟིན་པའི་རི་བོང་ཅན་དང༌། མ་བྱས་པའི་བུམ་པ་ལ་སོགས་པ་རྣམས་སུ་སྣ་ཚོགས་པའི་སྒྲའི་རང་བཞིན་ཉིད་ཀྱིས་བརྗོད་རུང་ཡིན་ཏེ། བརྗོད་འདོད་དེ་ལ་བརྟེན་ནས་འབྱུང་བ་ཅན་གྱི་སྒྲ་ནི་འདོད་པས་འཇུག་པའི་ཕྱིར་ན་དོན་གང་ལ་ཡང་འཇུག་པ་དགག་ཏུ་མེད་པའི་ཕྱིར་རོ། །དེའི་ཕྱིར། དོན་ཙམ་དང་ནི་རྗེས་འབྲེལ་ཅན། །བྱུང་བ་འམ་ནི་འབྱུང་འགྱུར་བ།། སྒྲ་ཡི་རུང་བ་ཉིད་དེ་ཡིས། །མི་མཐུན་པ་དག་གནོད་པར་འགྱུར།། ༡༡༢ ཞེས་སྨོས་ཏེ། རྟོག་པའི་ཡུལ་གྱི་དོན་ཙམ་དང་རྗེས་སུ་འབྲེལ་བ་ཅན་གྱི་ཟླ་བ་ཞེས་པའི་བརྡ་བྱུང་ཟིན་པ་རི་བོང་ཅན་ནམ།

འབྱུང་བར་འགྱུར་བའི་བུམ་སོགས་ཐམས་ཅད་ལ་ཟླ་བ་ཞེས་པའི་སྒྲའི་བརྗོད་རུང་དུ་གྲུབ་པ་ཉིད་ཡིན་པ་དེ་ཡིས་མི་མཐུན་པ་བརྗོད་མི་རུང་ངོ་ཞེས་དག་ལ་གནོད་པར་འགྱུར་རོ། །ནི་ཞེས་པ་ནི། འཐད་ལྡན་ལས། ìཕྱི་རོལ་གྱི་དོན་མ་ཡིན་གྱི། རྟོག་ཡུལ་གྱི་དོན་ཡིན་པར་སྟོན་པའོ།།î ཞེས་དང༌། རྒྱན་ལས། ìཁྱད་པར་གཟུང་བ་མེད་པར་དོན་ཙམ་ལ་སྒྲ་ཙམ་གྱིས་བརྗོད་རུང་དུ་སྟོན་པ་སྟེ། དཔེར་ན་བྲམ་ཟེ་ཙམ་ལ་ཟས་ཙམ་སྦྱིན་པར་འདོད་ཅེས་པ་ལྟར་རོ།།î ཞེས་གསུངས་སོ།། གཉིས་པ་སྒྲས་བརྗོད་མི་རུང་ལ་གྲགས་པས་གནོད་པར་བསྟན་པ་ནི། གྲགས་པ་མེད་ཀྱང་དངོས་པོ་ལ། །རུང་ཉིད་དེ་ཡི་སྟོབས་ཉིད་ལས།། དེ་ལ་སྒྲ་ཀུན་འབྲེལ་དེས་ན། །དེ་ལ་དེ་ནི་གྲུབ་པ་ཡིན།། ༡༡༣ ཅེས་སྨོས་ཏེ། བུམ་སོགས་ལ་ཟླ་བར་མ་གྲགས་པའི་ཕྱིར་བུམ་སོགས་ཟླ་སྒྲས་བརྗོད་མ་རུང་ལ་གྲགས་པས་མི་གནོད་ཅེ་ན། བུམ་པ་དེ་ལ་ཟླ་བའི་སྒྲ་དེ་ནི་གྲགས་པས་གྲུབ་པ་ཡིན་ཏེ། བུམ་པ་ལ་ཟླ་བར་གྲགས་ཟིན་པ་མེད་ཀྱང་དངོས་པོ་ཐམས་ཅད་ལ་སྒྲ་ཐམས་ཅད་བརྗོད་འདོད་ཀྱི་དབང་གིས་བརྗོད་རུང་ཉིད་ཡིན་པ་དེའི་སྟོབས་ཉིད་ལས་བུམ་སོགས་དེ་ལ་སྒྲ་ཀུན་འཇུག་རུང་དུ་འབྲེལ་བ་དེས་ནའོ། །ཞེས་རུང་བ་ཉིད་ལ་དགོངས་ནས་སློབ་དཔོན་གྱིས་སྒྲ་ལས་བྱུང་བའི་གྲགས་པ་ཞེས་སོགས་བཤད་པ་ཡིན། གསུམ་པ་དེ་མིན་ན་ཧ་ཅང་ཐལ་བ་ནི། གཞན་དུ་འདིར་ནི་གནོད་པ་ཡི། །གཏན་ཚིགས་ཐུན་མོང་མིན་མི་འགྱུར།། ཞེས་སྨོས་ཏེ། བརྗོད་རུང་བས་གཞན་དུ་རི་བོང་ཅན་ཟླ་སྒྲས་བརྗོད་རུང་འདིར་ནི་གནོད་བྱེད་དུ་བཀོད་པའི་རི་བོང་ཅན་ཟླ་སྒྲས་བརྗོད་མི་རུང་དུ་བསྒྲུབ་པའི་གཏན་ཚིགས་དེ་ཐུན་མོང་མིན་པ་ཉིད་དུ་མི་འགྱུར་ཏེ། ཟླ་བར་མ་གྲགས་པའི་མཐུན་དཔེ་བུམ་པ་སོགས་ལ་གྲུབ་པའི་ཕྱིར་རོ། །འདི་ཐུན་མོང་མ་ཡིན་པར་བཤད་པ་ནི། གཞན་དག་བུམ་སོགས་ཐམས་ཅད་མི་མཐུན་ཕྱོགས་སུ་མི་འགྱུར་བས་དེ་ལ་མེད་པར་འདོད་པའི་ངོ་བོར་བཤད་པ་ཡིན་གྱི།

ཡང་དག་པར་ན་འགལ་བའི་རྟགས་སོ།། བཞི་པ་དེ་ཉིད་ལུང་དང་སྦྱར་ཏེ་བཤད་པ་ལ་བཤད་ཚུལ་གཉིས་ལས། དང་པོ་ལ། གང་ལ་ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ་ཞེས་པའི་དོན་བཤད། སྒྲ་ལས་བྱུང་བའི་གྲགས་པ་དང་འགལ་ཅེས་པའི་དོན་བཤད་པའོ། །དང་པོ་ནི། དེ་འགོག་རྗེས་དཔག་ལས་འགྱུར་ཏེ། །སྒྲ་དོན་ལ་དབང་འཇུག་མེད་ཕྱིར།། ༡༡༤ གང་ལ་ཡོད་རྗེས་འགྲོ་མེད་དེ། །རྟགས་རྣམས་ཐུན་མོང་མིན་ཉིད་ཅེས།། དེ་ལྟར་གཏན་ཚིགས་དཔེར་བརྗོད་པ། །འབྲས་བུ་དང་ནི་ལྡན་པར་འདོད།། ༡༡༥ ཅེས་སྨོས་ཏེ། བརྡ་སྤྲོད་པ་ན་རེ། རི་བོང་ཅན་ལ་ཟླ་བ་ཞེས་འཇིག་རྟེན་ན་གྲགས་པ་ཙམ་ཡིན་གྱི། ཟླ་བའི་སྒྲ་འཇུག་རུང་ནི་མ་ཡིན་ནོ་ཞེས་ཟེར་རོ། །འོ་ན་རི་བོང་ཅན་ཟླ་སྒྲས་བརྗོད་རུང་དེ་འགོག་པ་ནི་རྗེས་དཔག་ལས་འགྱུར་ཏེ། འཇུག་རུང་ཚད་མས་བཀག་ཅིང་སྒྲ་དོན་ལ་དབང་པོའི་མངོན་སུམ་འཇུག་པ་མེད་པའི་ཕྱིར། སློབ་དཔོན་ཆོས་མཆོག་ནི། བརྗོད་རུང་གི་སྒྲ་དོན་ལ་མངོན་སུམ་འགོག་བྱེད་དུ་འཇུག་པ་མེད་པའི་ཕྱིར་རོ་ཞེས་གསུང་ངོ༌། །འདོད་པའོ་ཞེ་ན། རི་བོང་ཅན་ཟླ་སྒྲས་བརྗོད་མི་རུང་དུ་བསྒྲུབ་པ་གང་ལ་ཡོད་པའི་རྟགས་དེ་མཐུན་ཕྱོགས་ལ་རྗེས་འགྲོ་མེད་པའི་གཏན་ཚིགས་ཀྱི་དཔེར་བརྗོད་པ་ཆོས་ཅན། དགོས་པའམ་འབྲས་བུ་དང་ནི་ལྡན་པར་འདོད་དེ། བརྗོད་མི་རུང་ལ་རྟགས་གང་བཀོད་པ་རྣམས་ཐུན་མོང་མ་ཡིན་པ་ཉིད་དོ་ཞེས་མཚོན་ནས་བསྟན་པ་དེ་ལྟར་ནའོ།།

རྒྱན་ལས། ìགང་ལ་ཞེས་པ་ནི་འགོག་པར་མི་ནུས་པར་བསྟན་ལ། སྒྲ་ལས་བྱུང་བའི་ཞེས་པས་ནི་བཟློག་པའི་ཚད་མ་མེད་པར་བསྟན་ཏོ།།î ཞེས་གསུངས་སོ། །ཆོས་མཆོག་གིས། ìབརྗོད་མི་རུང་བསྒྲུབ་པ་ལ་ཐུན་མོང་མ་ཡིན་པའི་ཕྱིར་ཟླ་བའི་སྒྲས་བརྗོད་རུང་དགག་པར་མི་ནུས་སོ་ཞེས་ལུང་དང་པོ་གཙོ་བོར་གྱུར་པས་བསྟན་པ་ཡིན་ནོ། །ལུང་ཕྱི་ མ་གཙོ་བོར་གྱུར་པས་བརྗོད་རུང་ལ་སྒྲུབ་བྱེད་ཡོད་པས་དགག་པར་མི་ནུས་སོ།།î ཞེས་བསྟན་པར་བཞེད་དོ།། གཉིས་པ་སྒྲ་ལས་བྱུང་བའི་གྲགས་པ་དང་འགལ་ཅེས་པའི་དོན་བཤད་པ་ནི། སྒྲ་ནི་བརྡ་ལ་བརྟེན་པ་ཅན། །དེ་ཡང་འདོད་ཙམ་བརྟེན་པ་ཡིན།། སྒྲ་ཡིས་གྲུབ་པ་མ་གྲུབ་མིན། །དེ་ལྟར་སྒྲ་བྱུང་གྲགས་པ་གསུངས།། ༡༡༦ རྗེས་སུ་དཔག་པས་བསྒྲུབས་རྣམས་ལ། །འགལ་བ་འཁྲུལ་བ་མེད་པ་ཅན།། མེད་པར་སྟོན་ཡིན་དེ་ལྟ་བུའི། །གྲགས་པ་རྗེས་དཔོག་ཡིན་ཕྱིར་རོ།། ༡༡༧ ཞེས་སྨོས་ཏེ། དོན་ཐམས་ཅད་བརྗོད་མི་རུང་ལ། གྲགས་པས་གནོད་ན་སློབ་དཔོན་གྱིས་སྒྲ་ལས་བྱུང་བའི་གྲགས་པ་དང་འགལ་བའི་དོན་གྱི་ཞེས་བཤད་པ་མི་འཐད་དོ་ཞེ་ན། སྒྲ་ལས་བྱུང་བའི་གྲགས་པ་ཞེས་གསུངས་པ་ཆོས་ཅན། བརྗོད་རུང་གི་གྲགས་པའང་མཚོན་ནས་བསྟན་པ་ཡིན་ཏེ། སྒྲ་ཐམས་ཅད་ནི་བརྡ་ལ་བརྟེན་པ་ཅན་ཡིན་ལ། བརྡ་དེ་ཡང་བརྗོད་འདོད་ཙམ་ལ་བརྟེན་པ་ཡིན་པའི་ཕྱིར་ཏེ། སྒྲ་ཡིས་བརྗོད་རུང་དུ་གྲུབ་པ་ནི་དོན་གང་ལ་ཡང་མ་གྲུབ་པ་མ་ཡིན་ནོ་ཞེས་བསྟན་པ་དེ་ལྟར་ནའོ། །དེས་ན་གང་ལ་ཐུན་མོང་མ་ཡིན་པའི་ཕྱིར་ཞེས་སོགས་ཀྱི་མདོ་ཆོས་ཅན། གྲགས་པའི་རྗེས་སུ་དཔག་པས་བསྒྲུབས་པ་རྣམས་ལ་འགལ་བ་ལ་འཁྲུལ་བ་མེད་པ་ཅན་གྱི་གཏན་ཚིགས་མེད་པར་སྟོན་པ་ཡིན་ཏེ། ཟླ་བ་ཞེས་པའི་སྒྲས་དོན་ཐམས་ཅད་བརྗོད་དུ་རུང་བ་དེ་ལྟ་བུ་གསར་དུ་རྟོགས་པ་ནི་གྲགས་པའི་རྗེས་དཔག་ཡིན་ནོ་ཞེས་བསྟན་པའི་ཕྱིར་རོ།། གཉིས་པ་བཤད་ཚུལ་ཕྱི་མ་ནི། ཡང་ན་འཇིག་རྟེན་བརྗོད་པ་ལ། །རྗེས་དཔག་མེད་པར་བརྗོད་པ་ཡིན།།

དེས་ན་རྗེས་སུ་དཔག་པ་ལས། །གྲགས་པ་ཐ་དད་ཡུལ་ཅན་ཉིད།། ༡༡༨ དེས་ན་དངོས་རྣམས་ཡོད་མེད་པའི། །རྗེས་སུ་འཇུག་ཅན་རྗེས་དཔག་ལས།། ཐ་དད་དེ་དབང་མི་འཇུག་པ། །དེ་འདོད་ལས་སྐྱེས་ཡིན་ཅེས་བསྟན།། ༡༡༩ ཅེས་སྨོས་ཏེ། བཤད་ཚུལ་སྔ་མ་ལས་ཡང་ན་གང་ལ་ཐུན་མོང་མ་ཡིན་ཅེས་སོགས་ཀྱི་མདོ་ཆོས་ཅན། དངོས་སྟོབས་ཀྱི་རྗེས་སུ་དཔག་པ་ལས་གྲགས་པ་ཐ་དད་པའི་ཡུལ་ཅན་ཉིད་དུ་བསྟན་པ་ཡིན་ཏེ། འཇིག་རྟེན་དུ་ནི་རི་བོང་ཅན་ལ་ཟླ་བར་བརྗོད་པ་ལ་དངོས་སྟོབས་རྗེས་དཔག་མེད་པར་བརྗོད་པ་ཡིན་པ་དེས་ནའོ། །དེས་ན་མདོ་དེ་ཆོས་ཅན། ཡུལ་གྱི་དངོས་པོ་རྣམས་ཡོད་པ་དང་མེད་པའི་རྗེས་སུ་འཇུག་པ་ཅན་གྱི་དངོས་སྟོབས་རྗེས་དཔག་ལས་ཐ་དད་པའི་གྲགས་པའི་རྗེས་དཔག་དེ་སྐྱེས་བུའི་འདོད་པ་ཙམ་ལས་སྐྱེས་པ་ཡིན་ཅེས་བསྟན་པ་ཡིན་ཏེ། དེ་ཡུལ་ལ་དངོས་པོའི་དབང་གིས་མི་འཇུག་པར་བསྟན་པའི་ཕྱིར་རོ།། ལྔ་པ་ལུང་དོན་གཞན་དུ་འཆད་པ་དགག་པ་ལ་གསུམ། རིགས་སྒོའི་འགྲེལ་བྱེད་ཁ་ཅིག་གི་འདོད་པ་དགག །ཞར་ལ་ཕྱི་རོལ་པའི་འདོད་པ་དགག །དོན་བསྡུ་བའོ། །དང་པོ་ལ་གསུམ། ལུང་དོན་འཆད་ཚུལ་མི་འཐད། གྲགས་པ་དངོས་པོའི་དབང་གིས་གྲུབ་པ་མི་འཐད། གྲགས་པས་དོན་ཐམས་ཅད་ལ་ཁྱབ་པར་བསྟན་པའོ།། དང་པོ་ནི། སློབ་དཔོན་ཕྱོགས་ཀྱི་གླང་པོའི་སློབ་མ་ཁ་ཅིག་ན་རེ། རི་བོང་ཅན་ཟླར་མི་འདོད་པ། །དེ་གྲགས་གང་ཞིག་འདོད་པར་འགྱུར།། དེ་ཕྱིར་དེ་ལ་དཔེ་མེད་ཅན། །དེ་ནི་ཐུན་མོང་མ་ཡིན་འདོད།། ༡༢༠ ཅེས་ཟེར་ཏེ། རྟོག་པའི་ཡུལ་དུ་ཡོད་པ་དེ་ནི་རི་བོང་ཅན་ཟླ་སྒྲས་བརྗོད་རུང་དུ་བསྒྲུབ་པའི་ཐུན་མོང་མ་ཡིན་པའི་གཏན་ཚིགས་སུ་འདོད་དེ། དེ་ལ་ཕྱོགས་ཆོས་ཡོད་ཅིང་མཐུན་དཔེ་མེད་པ་ཅན་ཡིན་པའི་ཕྱིར། བརྡ་སྤྲོད་པས་རི་བོང་ཅན་ལ་ཡང་ཟླ་སྒྲས་བརྗོད་རུང་དུ་མི་འདོད་པ་ཡིན་ན། དེ་ཟླ་བར་གྲགས་པ་དང་མཐུན་པ་གང་ཞིག་འདོད་པར་འགྱུར་ཏེ། རི་བོང་ཅན་ཟླ་སྒྲས་བརྗོད་རུང་དུ་མི་འདོད་པ་དེའི་ཕྱིར།

དེ་གཏན་ཚིགས་གང་བཀོད་ཀྱང་ཐུན་མོང་མིན་པར་ཤེས་པའི་ཆེད་དུ་གང་ལ་ཐུན་མོང་མ་ཡིན་པའི་ཕྱིར་ཞེས་སོགས་དང༌། རི་བོང་ཅན་ཟླ་སྒྲས་བརྗོད་མི་རུང་ཁོ་ན་ལ་གྲགས་པས་གནོད་པར་ཤེས་པའི་ཆེད་དུ་སྒྲ་ལས་བྱུང་བའི་གྲགས་པ་དང་འགལ་ཅེས་གསུངས་པ་ཡིན་ནོ་ཞེས་ཟེར་རོ། །ཆོས་མཆོག་དང་ཛྙཱན་ཤྲཱི་ནི། ìརི་བོང་ཅན་ལ་ཟླ་བ་དངོས་པོ་སྟོབས་ཞུགས་སུ་མི་འདོད་པའི་རྒོལ་བ་དེ་གྲཌ་པ་གང་ཞིག་དངོས་པོའི་དབང་གིས་འཇུག་པར་འདོད་དེ་མི་འདོད་པར་གྲུབ་པ་དེའི་ཕྱིར། འདི་ལ་དཔེ་མེད་པ་ཅན་ཡིན་པས་ཐུན་མོང་མ་ཡིན་པར་འདོད་î ཅེས་འཆད་དོ།། རིགས་སྒོའི་འགྲེལ་བྱེད་ཀྱི་ལུང་དོན་འཆད་ཚུལ་དེ་ལྟར་མ་ཡིན་ནོ་ཞེས་བསྟན་པའི་ཕྱིར། དཔེ་འདི་ཉིད་དབང་བྱས་ནས་ནི། །དེ་སྐད་བཤད་མིན་མཚན་ཉིད་ཕྱིར།། དེ་བཞིན་དྷཱ་ཏྲི་ཤིང་མིན་ཅེས། །བརྗོད་པ་ལ་ཡང་གནོད་ཕྱིར་རོ།། ༡༢༡ འདིར་ཡང་ག་བུར་དངུལ་སོགས་ལ། །འཇིག་རྟེན་ན་ནི་མཐོང་བའི་ཕྱིར།། བརྡ་ལས་འཇུག་པར་འགྱུར་བ་ལ། །ཐུན་མོང་མིན་པ་ཉིད་ཀྱང་ཅི།། ༡༢༢ ཞེས་སྨོས་ཏེ། རི་བོང་ཅན་ཟླ་སྒྲས་བརྗོད་མི་རུང་གི། དཔེ་འདི་ཉིད་ཁོ་ནའི་དབང་དུ་བྱས་ནས་ནི་སྒྲ་ལས་བྱུང་བའི་ཞེས་སོགས་དེ་སྐད་བཤད་པ་མ་ཡིན་ནོ། །མདོ་དེས་གྲགས་བསལ་སྤྱིའི་མཚན་ཉིད་བསྟན་པའི་ཕྱིར་ཏེ། དེ་བཞིན་དུ་དྷཱ་ཏྲི་ཤིང་མ་ཡིན་ཅེས་བརྗོད་པ་ལ་ཡང་གྲགས་པས་གནོད་པར་བསྟན་པའི་ཕྱིར། དེས་ན་ལུང་གཉིས་པའི་འཆད་ཚུལ་མི་འཐད་དེ། ལུང་དང་པོའི་འཆད་ཚུལ་ཀྱང་མི་འཐད་དེ། ཟླ་བའི་སྒྲ་འདིར་ཡང་ག་བུར་དང་དངུལ་ཆུ་དང་སྐྱེས་བུ་འགའ་ཞིག་སོགས་ལ་འཇུག་པར་འཇིག་རྟེན་ན་ནི་མཐོང་བའི་ཕྱིར་དང༌། བརྡ་སྦྱར་ཙམ་ལས་དོན་ཐམས་ཅད་ལ་འཇུག་པར་འགྱུར་བ་ལ་རི་བོང་ཅན་ལ་ཐུན་མོང་ཡིན་པ་ཉིད་ཀྱང་ཅི་ཡིན། གཉིས་པ་གྲགས་པ་དངོས་པོའི་དབང་གིས་གྲུབ་པ་མི་འཐད་པ་ནི། གལ་ཏེ་ལ་ལར་དེ་གྲུབ་ན། །དེ་ནི་དངོས་སྟོབས་ལས་གྲུབ་ཡིན།། གྲགས་གྲུབ་ཁས་ལེན་རི་བོང་ཅན།

།མ་ཡིན་པ་ལའང་བཟློག་མེད་ཕྱིར།། ༡༢༣ དངོས་པོ་ལ་ནི་གྲུབ་པ་དེ། །རི་བོང་ཅན་ལའང་བཟློག་པ་མེད།། དངོས་དེ་མེད་ན་རི་ཅན་ལ། །བཟློག་ཀྱང་ཉེས་པ་ཡོད་མ་ཡིན།། ༡༢༤ ཅེས་སྨོས་ཏེ། གལ་ཏེ་རི་བོང་ཅན་སོགས་དོན་ལ་ལར་ཟླ་བའི་སྒྲ་དེ་འཇུག་པར་གྲུབ་ཀྱི། ག་བུར་སོགས་ལ་མ་གྲུབ་ཀྱང་བརྡ་སྦྱོར་མཁན་པོས་འདོད་པས་བཏགས་ནས་ག་བུར་ལ་ཟླ་བར་བརྗོད་པ་ཡིན་ནོ་ཞེ་ན། ཟླ་བའི་སྒྲ་དེ་ནི་དངོས་པོའི་སྟོབས་ལས་གྲུབ་པ་ཡིན་པར་ཐལ། དོན་ལ་ལར་འཇུག་གི་གཞན་ལ་མི་འཇུག་པའི་ཕྱིར་དང༌། གྲགས་པས་གྲུབ་པར་ཁས་ལེན་ན་ནི་རི་བོང་ཅན་ཁོ་ན་ལ་ཐུན་མོང་མ་ཡིན་པར་འཇུག་པ་ཉམས་ཏེ། རི་བོང་ཅན་མ་ཡིན་པའི་ག་བུར་སོགས་ལ་ཡང་གྲགས་པས་གྲུབ་པས་བཟློག་ཏུ་མེད་པའི་ཕྱིར། གལ་ཏེ་ག་བུར་ལ་དཀར་བསིལ་ལ་སོགས་པའི་དངོས་པོ་ཡོད་པས་དེ་ལ་ནི་ཟླ་བའི་སྒྲ་འཇུག་པར་གྲུབ་བོ་ཞེ་ན། དེ་ལྟར་ན་ཟླ་བའི་སྒྲ་དེ་ཆོས་ཅན། རི་བོང་ཅན་ལའང་དངོས་པོའི་དབང་གིས་གྲུབ་པ་བཟློག་པ་མེད་པར་ཐལ། དེ་ལ་སྒྲ་འཇུག་པའི་རྒྱུ་དཀར་བསིལ་ལ་སོགས་པ་ཡོད་པའི་ཕྱིར་དང༌། ག་བུར་ལ་ཟླ་བའི་སྒྲ་དངོས་པོའི་དབང་གིས་འཇུག་པ་དེ་མེད་ན་རི་བོང་ཅན་ལ་ཡང་དངོས་དབང་གི་འཇུག་པ་བཟློག་ཀྱང་ཉེས་པ་ཡོད་པ་མ་ཡིན་པའི་ཕྱིར་ཞེས་རྒྱན་གྱིའོ།། ལྷ་དབང་བློས། ìག་བུར་སོགས་ལ་ཟླ་སྒྲས་བརྗོད་རུང་དེ་དངོས་པོའི་སྟོབས་ཀྱིས་གྲུབ་པར་འགྱུར་གྱི། གྲགས་པས་གྲུབ་པར་མི་འགྱུར་རོ། །གལ་ཏེ་གྲགས་པས་གྲུབ་པར་ཁས་ལེན་ན་ཟླ་སྒྲས་བརྗོད་རུང་ཆོས་ཅན། རི་བོང་ཅན་ལའང་གྲགས་པས་གྲུབ་པ་བཟློག་ཏུ་མེད་པར་ཐལ་ལོ། །གྲགས་པ་གང་ཞིག་རི་བོང་ཅན་ལའང་ཆེས་གྲགས་པའི་ཕྱིར། དེ་བས་ན་གྲགས་པ་འགོག་པ་ཁྱེད་ལ་ཟླ་བའི་སྒྲས་བརྗོད་རུང་དེ་ལ་ལར་དངོས་པོའི་སྟོབས་ཀྱིས་གྲུབ་པར་འགྱུར་བ་དེ་བས་ན་རི་བོང་ཅན་ལ་དངོས་པོའི་སྟོབས་ཀྱིས་གྲུབ་པ་བཟློག་པ་མེད་པར་ཐལ། རྒྱུ་མཚན་གྱི་དངོས་པོ་དེ་རི་བོང་ཅན་ལའང་གྲུབ་པའི་ཕྱིར།

རྒྱུ་མཚན་གྱི་དངོས་པོ་དེ་མེད་ན་རི་བོང་ཅན་ལ་ཡང་ཆོས་ཅན། ཟླ་སྒྲས་བརྗོད་རུང་དངོས་པོའི་སྟོབས་ཀྱིས་གྲུབ་པ་བཟློག་ཀྱང་གྲགས་པས་གནོད་པའི་ཉེས་པ་ཅུང་ཟད་ཀྱང་ཡོད་པ་མ་ཡིན་པར་ཐལ། ཟླ་སྒྲས་བརྗོད་རུང་དངོས་པོའི་སྟོབས་ཀྱིས་གྲུབ་པའི་རྒྱུ་མཚན་གྱི་དངོས་པོ་དེ་མེད་པའི་ཕྱིར།î ཞེས་གསུངས། ཆོས་མཆོག་གིས། ìབརྡ་ལས་འཇུག་ཀྱང་ཐུན་མོང་བར་མ་ངེས་ཏེ། འཚེད་པ་སོ་སོའི་སྒྲ་བཞིན་ནོ་ཞེ་ན། གལ་ཏེ་འཚེད་པའི་སྒྲ་དེ་གང་ཟག་ལ་ལ་འགའ་ཞིག་ཁོ་ན་ལ་གྲུབ་ཀྱི། ཐམས་ཅད་དུ་མ་ཡིན་ན། འཚེད་པའི་སྒྲ་དེ་ནི་ཆོས་ཅན། གྲགས་པའམ་བརྡའི་དབང་གིས་གྲུབ་པ་མ་ཡིན་པར་ཐལ། དངོས་པོའི་སྟོབས་ལས་གྲུབ་པའི་ཕྱིར། ཅིའི་ཕྱིར་ཞེ་ན། འཚེད་པའི་སྒྲ་དེ་གྲགས་པས་གྲུབ་པར་ཁས་ལེན་ན། རི་བོང་ཅན་ལའང་ཆོས་ཅན། ཟླ་སྒྲས་བརྗོད་རུང་གྲགས་པས་གྲུབ་པ་བཟློག་ཏུ་མེད་པར་ཐལ། འཚེད་པའི་སྒྲ་གྲགས་པས་གྲུབ་པ་དང་ཁྱད་པར་མེད་པའི་ཕྱིར། ཅི་སྟེ་ཡང་ཟླ་སྒྲས་བརྗོད་རུང་དངོས་པོ་བ་རི་བོང་ཅན་ལ་བཟློག་པ་ཉིད་དོ་ཞེ་ན། ཟླ་བའི་སྒྲ་རི་བོང་ཅན་ལ་དངོས་པོའི་སྟོབས་ཀྱིས་འཇུག་པ་བཟློག་ཀྱང་ཉེས་པ་ཡོད་པ་མ་ཡིན་ཏེ། ཟླ་སྒྲས་བརྗོད་རུང་གི་རྒྱུ་མཚན་གྱི་དངོས་པོ་རི་བོང་ཅན་ལ་མེད་པའི་ཕྱིར། དཔེར་ན་འཚེད་པའི་སྒྲ་བཞིན་ནོ། །དེ་ནི་འདོད་པ་ཙམ་གྱིས་སྦྱར་བའི་ཕྱིར།î ཞེས་གསུངས་སོ།། གསུམ་པ་གྲགས་པས་དོན་ཐམས་ཅད་ལ་ཁྱབ་པར་བསྟན་པ་ནི། དེ་ཕྱིར་དངོས་ངེས་མེད་བརྡ་ཅན། །སྒྲ་ལས་བྱུང་བའི་ཚོགས་རྣམས་ཀྱི།། རུང་བ་དོན་རྣམས་ཉིད་ཡིན་ཏེ། །འདོད་ལ་གེགས་བྱེད་མེད་ཕྱིར་རོ།། ༡༢༥ ཞེས་སྨོས་ཏེ། ཉེས་པ་མེད་པ་དེའི་ཕྱིར་དངོས་པོའི་སྟོབས་ཀྱིས་འཇུག་པའི་ངེས་པ་མེད་པའི་བརྡ་ཅན་སྒྲ་ལས་བྱུང་བའི་ཆོས་རྣམས་ཀྱི་བརྗོད་དུ་རུང་བ་དེ་ནི་དོན་རྣམས་ཐམས་ཅད་ལ་ཁྱབ་པ་ཉིད་ཡིན་ཏེ། འདོད་པ་ཙམ་གྱིས་བརྡ་སྦྱོར་བ་ལ་གེགས་བྱེད་པ་མེད་པའི་ཕྱིར་རོ།།

གཉིས་པ་ཞར་ལ་ཕྱི་རོལ་པའི་འདོད་པ་དགག་པ་ནི། གལ་ཏེ་ལ་ལར་དེ་གྲུབ་ན། །དེ་ནི་དངོས་སྟོབས་ལས་གྲུབ་ཡིན།། གྲགས་པས་གྲུབ་པར་ཁས་ལེན་ན། །རི་བོང་ཅན་ལའང་བཟློག་མེད་ཕྱིར།།༡༢༦ བརྡ་སྤྲོད་པ་ན་རེ། གལ་ཏེ་རི་བོང་ཅན་ལ་སོགས་པ་ལ་ལ་ཁོ་ནར་ཁྱད་པར་གྱི་རྒྱུ་མཚན་དེ་ལྡན་པ་ལས་ཟླ་བའི་སྒྲ་འཇུག་པར་གྲུབ་ཀྱི། དོན་ཐམས་ཅད་ལ་རང་གར་འཇུག་ཏུ་རུང་བ་ནི་མ་ཡིན་ནོ་ཞེ་ན། ཟླ་བའི་སྒྲ་དེ་ནི་རི་བོང་ཅན་ལ་དངོས་པོའི་སྟོབས་ལས་གྲུབ་པར་ཐལ། དེ་ལ་འཇུག་ཅིང་གཞན་ལ་མི་འཇུག་པའི་ཕྱིར་དང༌། རི་བོང་ཅན་ལ་གྲགས་པས་གྲུབ་པར་ཁས་ལེན་ན་ནི་རི་བོང་ཅན་བཞིན་དུ་དོན་ཐམས་ཅད་ལའང་གྲགས་པས་གྲུབ་པ་བཟློག་པ་མེད་པའི་ཕྱིར་དང༌། འདོད་པ་ཙམ་གྱིས་སྦྱར་བར་ཁྱད་པར་མེད་པའི་ཕྱིར་རོ། །དེའི་རྒྱུ་མཚན་མེད་པ་ལ་རྒྱུ་མཚན་མེད་པ་ཁོ་ནར་འཇུག་པ་བཞིན་དུ་རྒྱུ་མཚན་དང་ལྡན་པ་ལ་ཡང་འགྱུར་རོ་ཞེས་པས་རྒྱུ་མཚན་ཅན་གྱི་སྒྲ་ནི་སློབ་དཔོན་མི་བཞེད་ཀྱི། ཕྱི་རོལ་པའོ་ཞེས་རྒྱན་གྱིའོ། །ལྷ་དབང་བློ་དང་ཆོས་མཆོག་ལ་སོགས་པ་ནི་རྒྱུ་མཚན་ཅན་གྱི་སྒྲ་བཞེད་དོ།། དེའི་གཞུང་འཛུགས་པར་བྱ་བའི་ཕྱིར། རུང་བ་ཉིད་དེ་འགོག་པ་ལ། །བརྡ་འགོག་མེད་ལས་སྐྱེས་པ་ཡི།། གྲགས་པ་ཞེས་བྱའི་རྗེས་སུ་དཔག །རུང་བ་ཡུལ་ཅན་གྱི་གནོད་བྱེད།། ༡༢༧ འདིས་ནི་བརྡ་ཞེས་འཇུག་པ་ཡི། །སྒྲ་རྣམས་ལ་ནི་དོན་ངེས་པ།། ཡོད་མིན་ཅེས་བརྗོད་དེ་དག་རྣམས། །དེར་འགོག་པ་ནི་འགལ་བ་ཡིན།།༡༢༨ ཅེས་སྨོས་ཏེ། ཁྱི་ཤ་ལ་སོགས་པ་ཆོས་ཅན། སྦྱིན་སྲེག་གི་སྒྲས་བརྗོད་དུ་རུང་བ་ཉིད་འགོག་པ་ལ་རུང་བའི་ཡུལ་ཅན་གྱི་གྲགས་པའི་ཚད་མས་གནོད་པར་བྱེད་དེ། བརྡ་འགོག་མེད་ལས་སྐྱེས་པའི་གྲགས་པ་ཞེས་བྱ་བའི་རྗེས་སུ་དཔག་པས་སྦྱིན་སྲེག་གི་སྒྲས་བརྗོད་དུ་རུང་བར་འཇལ་བའི་ཕྱིར། དེ་ལྟར་བཤད་པ་འདིས་ནི་སྦྱིན་སྲེག་ལ་སོགས་པའི་སྒྲ་རྣམས་ལ་ནི་དོན་གཅིག་ཁོ་ན་ལ་འཇུག་པའི་ངེས་པ་ཡོད་པ་མ་ཡིན་ཏེ།

བརྡའི་རྗེས་སུ་འཇུག་པའི་མིང་ཡིན་པའི་ཕྱིར་ཞེས་བརྗོད་པ་ཡིན་ནོ། །དེས་ན་ཁྱི་ཤ་ལ་སོགས་པ་དེ་དག་རྣམས་སྦྱིན་སྲེག་གི་སྒྲས་བརྗོད་དུ་རུང་བ་དེ་འགོག་པ་ལ་ནི་གྲགས་པ་དང་འགལ་བ་ཡིན་ཅེས་རྒྱན་གྱིའོ།། གསུམ་པ་དོན་བསྡུ་བ་ནི། དེས་ནི་རྒྱུ་མཚན་ཅན་སྒྲ་ཡི། །དོན་ནམ་སྒྲ་རྣམས་ཀྱི་ནི་དོན།། དོན་དམ་པ་ཉིད་འགོག་པ་ལ། །གནོད་པ་མེད་པར་བསྟན་པ་ཡིན།། ༡༢༩ ཅེས་སྨོས་ཏེ། ཁྱི་ཤ་ལ་སོགས་པ་སྦྱིན་སྲེག་གི་སྒྲས་བརྗོད་རུང་འགོག་པ་ལ་གྲགས་པས་གནོད་པར་བསྟན་པ་དེས་ནི་ཆོས་ཅན། རྒྱུ་མཚན་ཅན་གྱི་སྒྲའི་དོན་ནམ། རྒྱུ་མཚན་ཅན་མ་ཡིན་པའི་སྒྲ་རྣམས་ཀྱི་ནི་དོན་དོན་དམ་པ་དངོས་པོའི་སྟོབས་ཀྱིས་གྲུབ་པ་ཉིད་འགོག་པ་ལ་གྲགས་པས་གནོད་པ་མེད་པར་བསྟན་པ་ཡིན་ཏེ། འདོད་པའི་དབང་གིས་འཇུག་པར་གྲགས་པས་གྲུབ་པའི་ཕྱིར་རོ། །གཞུང་དུ་རྒྱུ་མཚན་ཅན་གྱི་སྒྲ་ཞེས་པ་ནི་གཞན་གྱི་འདོད་པ་སྟེ། ལྡོག་པ་ཅན་ཞེས་བརྗོད་པ་བཞིན་ཞེས་པ་ནི་རྒྱན་གྱིའོ།། ལྷ་དབང་བློ་ལ་སོགས་པ་ནི། ìགང་གི་ཕྱིར་དེ་ལྟར་ཡིན་པ་དེས་ན་རྒྱུ་མཚན་ཅན་གྱི་སྒྲའི་བརྗོད་བྱའི་དོན་ནམ། རྒྱུ་མཚན་ཅན་མ་ཡིན་པའི་དངོས་ཀྱི་བརྗོད་བྱའི་དོན་དམ་པ་ཉིད་འགོག་པ་ལ་གྲགས་པས་གནོད་པ་མེད།î ཅེས་གསུངས་སོ།། གསུམ་པ་གྲགས་པ་ལོགས་སུ་གསུངས་པའི་དགོས་པ་བཤད་པ་ནི། དེས་ན་ཡུལ་གྱི་ཁྱད་པར་ནི། །བསྟན་ཕྱིར་གྲགས་པ་རྗེས་དཔག་ལས།། ཕྱི་རོལ་གྱུར་པ་མ་ཡིན་ཀྱང༌། །ཐ་དད་བྱས་ཡིན་སྔ་མ་བཞིན།། ༡༣༠ གྲུབ་པ་ཐ་དད་བཤད་པ་ལ། །དགོས་པ་བསྟན་ཕྱིར་འདི་གཉིས་ནི།། རྒྱུ་དང་བཅས་པར་རབ་བརྗོད་དེ། །མངོན་སུམ་རྗེས་དཔག་གནོད་ལ་མིན།།༡༣༡ ཅེས་སྨོས་ཏེ། བརྗོད་རུང་འགོག་པ་ལ་གྲགས་པས་གནོད་པ་དེས་ན་གྲགས་པའི་རྗེས་དཔག་རྗེས་སུ་དཔག་པ་ལས་ཕྱི་རོལ་ཏུ་གྱུར་པ་མ་ཡིན་ཀྱང་དངོས་སྟོབས་རྗེས་དཔག་ལས་བསལ་བ་ཐ་དད་དུ་བྱས་པ་ལ་དགོས་པ་ཡོད་པ་ཡིན་ཏེ། ཡུལ་གྱི་ཁྱད་པར་བརྡ་ལས་བྱུང་བའི་བརྗོད་རུང་ཙམ་རྟོགས་པས་བརྗོད་རུང་འགོག་པ་ལ་གནོད་པར་ཤེས་པའི་ཆེད་དུ་བསྟན་པ་ཡིན་པའི་ཕྱིར།

སྔ་མ་ཡིད་ཆེས་པའི་རྗེས་དཔག་བཞིན་ནོ།། དེ་ལྟར་ན་ཡུལ་གྱི་ཁྱད་པར་བསྟན་པའི་དོན་དུ་རྗེས་སུ་དཔག་པར་གྲུབ་པའི་གྲགས་ཡིད་གཉིས་དངོས་སྟོབས་རྗེས་དཔག་ལས་ཐ་དད་དུ་བཤད་པ་ལ་དགོས་པ་བསྟན་པའི་ཕྱིར་དུ་འདི་གཉིས་ནི་ལོགས་སུ་བཤད་པ་ཡིན་ཏེ། གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་བྱ་བ་ནི་དམ་བཅས་པ་ཙམ་གྱིས་འགལ་བ་ཡིན་ལ། གང་ལ་ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ། སྒྲ་ལས་བྱུང་བའི་གྲགས་པ་དང་འགལ་བའི་དོན་གྱི་བསལ་བ་དེ་ཡང་ཕྱོགས་མ་ཡིན་ནོ་ཞེས་རྒྱུ་མཚན་དང་བཅས་པར་རབ་ཏུ་བརྗོད་པའི་ཕྱིར་དང༌། མངོན་སུམ་དང་རྗེས་དཔག་གི་གནོད་པ་ལ་ནི་སྒྲ་མཉན་བྱ་མ་ཡིན་ནོ། །བུམ་པ་རྟག་གོ་ཞེས་པ་ཙམ་གསུངས་ཀྱི། རྒྱུ་མཚན་ནི་གསུངས་པ་མ་ཡིན་ནོ།།གསུམ་པ་མངོན་སུམ་གྱི་བསལ་བ་བཤད་པ་ལ་གཉིས། སྤྱིའི་དོན་དང༌། ཚིག་གི་དོན་ནོ། །དང་པོ་ནི། འདིའི་བསལ་བྱ་ནི་གང༌། ཚུལ་ཇི་ལྟར་དུ་སེལ་ཅེ་ན། ཆོས་ཅན་སྒྲ་ལྟ་བུ་ལ་མཚོན་ན་ཉན་ཤེས་ཀྱི་ཡུལ་དུ་མི་རུང་བའི་ཆོས་ནི་སྒྲའི་སྟེང་དུ་བསལ་བྱ་ཡིན་གྱི། གཞན་ནི་མ་ཡིན་ཏེ། གཟུགས་ལ་སོགས་པ་དེར་ཚད་མས་མ་གྲུབ་པའི་ཕྱིར་རོ། །དེས་ན་སྒྲ་ཉན་ཤེས་ཀྱིས་མངོན་སུམ་དུ་ཐོས་པས་སྒྲ་ཉན་ཤེས་ཀྱི་ཡུལ་དུ་མི་རུང་བ་སེལ་བ་ལ་དགོངས་ནས་སྒྲ་མཉན་བྱ་མ་ཡིན་པ་མངོན་སུམ་གྱིས་བསལ་ཞེས་ཉེ་བར་བཏགས་ནས་དེ་སྐད་བརྗོད་ཀྱི། སེལ་བྱེད་དངོས་ནི་འདི་ཡིན་ཏེ། ཉན་ཤེས་ཀྱིས་གཟུང་བར་བྱ་བའི་དོན་མཉན་བྱ་ནི་མཉན་བྱ་མ་ཡིན་པ་འདིའི་སེལ་བྱེད་དངོས་ཏེ། སྒྲའི་སྟེང་དུ་མཉན་བྱ་མ་ཡིན་པ་རྒྱུ་གཞན་ལ་བལྟོས་མེད་དུ་འགོག་ནུས་པའི་ཕྱིར་ཏེ། མཉན་བྱ་དང་མཉན་བྱ་མ་ཡིན་པ་གཉིས་སྒྲའི་སྟེང་དུ་ཕན་ཚུན་སྤངས་ཏེ་གནས་པའི་འགལ་བ་ཡིན་ལ། མཉན་བྱ་ནི་སྒྲའི་སྟེང་དུ་ཉན་ཤེས་ཀྱིས་གྲུབ་པས་མཉན་བྱ་མ་ཡིན་པ་ལས་སྟོབས་ཆེ་བའི་ཕྱིར་རོ། །དེ་ལྟར་ན་དོན་གྱི་བསལ་བ་ཞེས་བརྗོད་པས་ཆོག་མོད།

ཅིའི་ཕྱིར་མངོན་སུམ་གྱི་བསལ་བ་ཞེས་བརྗོད་ཅེ་ན། མངོན་སུམ་གྱིས་གྲུབ་པའི་དོན་ལ་མངོན་སུམ་དུ་ཉེ་བར་བཏགས་ནས་བརྗོད་ལ། འདོགས་པ་ཡང་དགོས་པ་དང་རྒྱུ་མཚན་མེད་པ་མ་ཡིན་ཏེ། འདི་རྒྱབ་བརྟེན་ཚད་མ་དང་བཅས་པར་བསྟན་པས་གཅིག་ཤོས་ལས་སྟོབས་ཆེ་བར་ཤེས་པ་ནི་དགོས་པ་ཡིན་ལ། མངོན་སུམ་གྱི་ཡུལ་ཡིན་པ་ནི་རྒྱུ་མཚན་ནོ། །དེའི་དབང་དུ་མཛད་ནས། མངོན་སུམ་སོགས་ཀྱི་གཞལ་བྱ་ཡང༌། །འཇལ་བྱེད་སྒྲ་སྒྲོ་བཏགས་ནས་བརྗོད། །ཅེས་གསུངས་སོ། །དེའི་ཕྱིར་བོད་ཕལ་མོ་ཆེ་དག་མངོན་སུམ་ལ་སོགས་པའི་ཚད་མ་ཉིད་ཀྱིས་བསལ་བ་ལ་གནོད་པར་འདོད་མོད་ཀྱི། རིགས་པའི་དབང་ཕྱུག་གཉིས་ཀྱི་དགོངས་པ་མ་ཤེས་པས་ནོངས་པ་ཡིན་ནོ།།

འོ་ན་ཇི་ལྟར་ཞེ་ན། འདི་ལ་དགོངས་གཞི་དགོས་པ་དངོས་ལ་གནོད་བྱེད་གསུམ་ལས། མངོན་སུམ་ལ་སོགས་པས་གྲུབ་པའི་དོན་རྣམས་རང་གི་འགལ་ཟླ་ལ་གནོད་པ་ལ་དགོངས་ནས། ཁས་བླངས་མངོན་སུམ་གྲགས་པ་དང༌། །རྗེས་སུ་དཔག་པས་གཅིག་ཅར་གནོད། །ཅེས་གསུངས་པ་ཡིན་གྱི། ཚད་མ་ཉིད་ཀྱིས་གནོད་པ་ནི་མ་ཡིན་ནོ། །དགོས་པ་དང་རྒྱུ་མཚན་ནི་བཤད་མ་ཐག་པ་ཉིད་དོ། །དངོས་ལ་གནོད་བྱེད་ནི། ཉན་ཤེས་ཀྱིས་སྒྲ་ལ་མཉན་བྱ་མ་ཡིན་པ་འགོག་མི་ནུས་ཏེ། དེ་གཉིས་ཀ་ཡང་སྒྲ་ལ་མེད་པར་མཚུངས་པའི་ཕྱིར་རོ།། གལ་ཏེ་ཉན་ཤེས་ཀྱི་སྒྲ་ལ་མཉན་བྱ་གཞལ་བའི་ཕྱིར་མཉན་བྱ་མིན་པ་འགོག་གོ་ཞེ་ན། ཉན་ཤེས་ཆོས་ཅན། སྒྲ་ལ་མཉན་བྱ་མ་ཡིན་པ་མི་འགོག་སྟེ། ཁྱོད་དང་མཉན་བྱ་མ་ཡིན་པ་ལ་འགལ་བ་གཉིས་གང་ཡང་ཡོད་པ་མ་ཡིན་པའི་ཕྱིར་ཏེ། མཉན་བྱ་མ་ཡིན་པའི་ངོ་བོར་གནས་པའི་ཕྱིར་རོ། །གལ་ཏེ་རང་བཞིན་མ་ཡིན་ཀྱང་མེ་དོན་གཞན་གྱིས་གཞི་འགའ་ཞིག་ཏུ་གྲང་རེག་འགོག་པ་མ་ཡིན་ནམ་ཞེ་ན། དེར་ནི་རིག་པ་དོན་གཞན་དུ་ཡོད་པ་འགོག་པ་ཡིན་ལ། འདིར་ནི་མཉན་བྱ་མ་ཡིན་པ་སྒྲའི་རང་བཞིན་དུ་ཞུགས་པ་འགོག་པའི་ཕྱིར་མཚུངས་པ་མ་ཡིན་ནོ།། ད་ནི་དངོས་སྟོབས་རྗེས་དཔག་གི་བསལ་བ་བཤད་པར་བྱ་སྟེ། དེ་ཡང་སྒྲ་ལྟ་བུ་ལ་མཚོན་ན། རྟག་པ་ཉིད་བསལ་བྱ། སྒྲ་ནི་བསལ་གཞི། བྱས་པ་ནི་སེལ་བྱེད་ཡིན་པར་ཤེས་པར་བྱའོ། །འདིར་ནི་མངོན་སུམ་དང་ཡིད་ཆེས་པ་དང༌། གྲཌ་པ་ལ་ཡང་རིག་པར་བྱའོ།། གཉིས་པ་ཚིག་གི་དོན་བཤད་པ་ལ་གསུམ། དོན་སྨོས་པའི་དགོས་པ། མཉན་བྱ་སྨོས་པའི་དགོས་པ། རྩོད་པ་སྤང་བའོ། །དང་པོ་ནི། མངོན་སུམ་གྱིས་གནོད་འདི་ལ་ཡང༌། །སྒྲ་ནི་དུ་མའི་དངོས་ཉིད་དུ།། གྲགས་པའི་ངོ་བོ་ཉིད་གང་ཞིག །སྣ་ཚོགས་སུ་ནི་སྣང་བ་ཡི།། ༡༣༢ བློ་ནི་སྐྱེ་བ་མེད་པའི་ཕྱིར། །ཉན་ལ་གཉིས་མེད་སྣང་གྱུར་པ།། དེ་དོན་དོན་བཤད་འདི་ཉིད་ནི། །སྤོང་ན་མངོན་སུམ་གྱིས་གནོད་འགྱུར།། ༡༣༣ ངོ་བོ་དེ་ཉིད་དེ་ལ་དོན། །ལྷག་མ་ལྡོག་པའི་མཚན་ཉིད་ཅན།།

སྤྱི་ནི་དངོས་མེད་ངོ་བོ་ཡིན། །དེ་ཕྱིར་དེ་དབང་སྤྱོད་ཡུལ་མིན།། ༡༣༤ ཅེས་སྨོས་ཏེ། མངོན་སུམ་དོན་དང་ཞེས་པའི་དོན་ཚིག་གསུངས་པ་ཆོས་ཅན། དགོས་པ་ཡོད་དེ། ཉན་ཤེས་མངོན་སུམ་ལ་སྤྱི་གསལ་གཉིས་མེད་དུ་སྣང་བར་གྱུར་པ་དེ་ལ་དོན་ཞེས་བྱ་ལ། དོན་དུ་བཤད་པའི་སྒྲ་འདི་ཉིད་ནི་མཉན་བྱ་ཡིན་པ་སྤོང་ན་ཉན་ཤེས་མངོན་སུམ་གྱིས་གྲུབ་པས་གནོད་པར་འགྱུར་རོ་ཞེས་ཤེས་པའི་ཆེད་ཡིན་པའི་ཕྱིར། རྟགས་གྲུབ་སྟེ། མངོན་སུམ་གྱིས་གྲུབ་པས་གནོད་པའི་བསལ་བ་འདི་ལ་ཡང་སྒྲ་ནི་རིགས་དང་འབྲེལ་བ་ལ་སོགས་པ་ལྡོག་པ་དུ་མའི་དངོས་པོ་ཉིད་དུ་གྲགས་པའི་ངོ་བོ་ཉིད་དེ་ཉན་ཤེས་ཀྱིས་གྲུབ་ན། ཉན་ཤེས་གང་ཞིག་ལ་སྒྲ་སྤྱི་དང་ཁྱད་པར་ལ་སོགས་པ་སྣ་ཚོགས་པ་སྣང་དགོས་པ་ལ་སྣ་ཚོགས་སུ་ནི་སྣང་བའི་བློ་སྐྱེ་བ་མེད་པའི་ཕྱིར། དེའི་ཕྱིར་མཉན་བྱ་སྨོས་ཀྱི། མཉན་བྱའི་ཚིག་ནི་འབྲེལ་བ་འགོག་པ་མ་ཡིན་ནོ་ཞེས་རྒྱན་གྱིའོ། །ཆོས་མཆོག་གིས་ནི། ìགཉིས་མེད་སྣང་བའི་བློ་དེ་མཉན་བྱ་མ་ཡིན་པར་དམ་བཅས་ཀྱང་མངོན་སུམ་གྱིས་མི་གནོད་པར་བསྟན་པའི་ཕྱིར་མཉན་བྱ་སྨོས།î ཞེས་གསུངས། རྟགས་གཉིས་པ་ཡང་གྲུབ་སྟེ། མཉན་བྱའི་ངོ་བོ་དེ་ཉིད་ཉན་ཤེས་མངོན་སུམ་དེ་ལ་སྣང་བའི་དོན་ཡིན་པའི་ཕྱིར་དང༌། ལྷག་མ་རིགས་དང་འབྲེལ་བ་ལ་སོགས་པ་ལྡོག་པའི་མཚན་ཉིད་ཅན་གྱི་སྤྱི་དེ་ནི་དབང་པོའི་སྤྱོད་ཡུལ་མ་ཡིན་པའི་ཕྱིར་ཏེ། དངོས་པོ་མེད་པའི་ངོ་བོ་ཡིན་པའི་ཕྱིར་རོ།། གཉིས་པ་མཉན་བྱ་སྨོས་པའི་དགོས་པ་ནི། དེས་ན་སྤྱི་ཡི་ཆོས་རྣམས་ནི། །མངོན་སུམ་མིན་པར་གྲུབ་པའི་ཕྱིར།། སྤོང་ཡང་གནོད་པ་ཡོད་མིན་ཅེས། །མཉན་བྱ་སྨོས་པས་བསྟན་པ་ཡིན།། ༡༣༥ ཅེས་སྨོས་ཏེ། དེ་ལྟར་ཡིན་པ་དེས་ན་སྒྲའི་སྟེང་གི་སྤྱིའི་ཆོས་རྣམས་ནི་ཉན་ཤེས་མངོན་སུམ་གྱི་ཡུལ་མ་ཡིན་པར་གྲུབ་པའི་ཕྱིར། མཉན་བྱ་ཡིན་པ་སྤོང་ཡང་ཉན་ཤེས་མངོན་སུན་གྱིས་གྲུབ་པས་གནོད་པ་ཡོད་པ་མ་ཡིན་ནོ།

།ཞེས་ཤེས་པའི་ཕྱིར་དུ་སློབ་དཔོན་གྱིས་སྒྲ་ནི་མཉན་པར་བྱ་བ་མ་ཡིན་པར་དམ་བཅས་པ་དང་ཞེས་སྨོས་པས་བསྟན་པ་ཡིན་ནོ།། གསུམ་པ་རྩོད་པ་སྤང་བ་ནི། རྣམ་ཀུན་བརྗོད་བྱའི་དངོས་མིན་ཕྱིར། །གྲུབ་པས་དེ་ལ་བརྟེན་ཕྱིར་དང༌། །དེ་ཡི་སྟོབས་ཀྱིས་གནོད་པའི་ཕྱིར། །མཉན་བྱས་དབང་པོའི་སྤྱོད་ཡུལ་བཤད།། ༡༣༦ ཅེས་སྨོས་ཏེ། འོ་ན་སྒྲ་རང་མཚན་མ་ཡིན་པར་དམ་བཅས་པ་ལྟ་བུའོ་ཞེས་དཔེར་མཛད་རིགས་པར་ཐལ། དེས་སྒྲ་རང་མཚན་དངོས་སུ་བརྗོད་པའི་ཕྱིར་དང༌། མཉན་བྱ་དཔེར་བརྗོད་པར་མི་རིགས་ཏེ། སྒྲ་རང་མཚན་དངོས་སུ་མ་བརྗོད་པའི་ཕྱིར་ཞེ་ན། རྣམ་པ་ཀུན་ཏུ་སྒྲ་རང་མཚན་སྒྲ་ཡི་བརྗོད་བྱའི་དངོས་པོ་མ་ཡིན་ཏེ། སྒྲ་སྤྱི་ལ་རང་མཚན་དུ་བཏགས་པ་ཙམ་བརྗོད་པའི་ཕྱིར། སྤྱི་བརྗོད་ཀྱང་དེ་ལས་རང་མཚན་རྟོགས་སོ་ཞེ་ན། མཉན་བྱའི་སྒྲ་ལའང་མཚུངས་པའི་ཕྱིར་དཔེར་རིགས་སོ།། དེ་ལྟར་ན་མཉན་བྱ་སྨོས་པས་དབང་པོའི་སྤྱོད་ཡུལ་བཤད་པ་ཡིན་ཏེ། སྒྲ་མཉན་བྱ་མ་ཡིན་པ་ལ་གནོད་པ་ནི་ཉན་ཤེས་མངོན་སུམ་གྱིས་སྒྲ་མཉན་བྱར་གྲུབ་པ་ལས་ཡིན་པའི་ཕྱིར་དང༌། སྒྲ་མཉན་བྱ་ཡིན་པ་དེས་སྒྲ་མཉན་བྱ་མ་ཡིན་པ་ལ་གནོད་པ་ནི་ཉན་ཤེས་མངོན་སུམ་དེ་ལ་བརྟེན་ནས་གྲུབ་པའི་ཕྱིར་དང༌། ཚད་མས་མཉན་བྱར་གྲུབ་པ་དེའི་སྟོབས་ཀྱིས་སྒྲ་མཉན་བྱ་མ་ཡིན་པ་ལ་གནོད་པའི་ཕྱིར་རོ།།གཉིས་པ་ཆོས་ཅན་གང་ལ་མ་བསལ་བ་བཤད་པ་ལ་གསུམ། རང་རྟེན་ལ་སྨོས་པའི་དགོས་པ་བཤད་པ། ཁྱད་པར་ཅན་མ་གྲུབ་པ་ལ་སོགས་པ་ཕྱོགས་སྐྱོན་མ་ཡིན་པ། ཆོས་ཅན་གྱི་ངོ་བོ་འགོག་པ་ལ་སོགས་པའི་དཔེ་མ་སྨོས་པའི་རྒྱུ་མཚན་ནོ། །དང་པོ་ལ་གསུམ། དགོས་པ་དངོས། རྩོད་པ་སྤང་བ། དོན་བསྡུ་བའོ། །དང་པོ་ལ། དགོས་པ་གཉིས་ལས། དང་པོ་ནི། ཀུན་ཏུ་རྒོལ་བ་བདག་ཉིད་ཀྱི། །བསྒྲུབ་བྱར་འདོད་པའི་ཆོས་གང་ཡིན།། ཆོས་དེ་ལྡན་ལ་གནོད་འགྱུར་གྱི། །ཆོས་གཞན་གྱི་ནི་ཆོས་ཅན་མིན།། ༡༣༧ གཞན་དུ་ཆོས་ཅན་གཞན་ལ་ནི། །གནོད་ཀྱང་འདི་ལ་ཅི་ཞིག་བཀག།

ཅེས་སྨོས་ཏེ། ཀུན་ལས་བཏུས་སུ་རང་རྟེན་ལ་སྨོས་པ་ལ་དགོས་པ་ཅི་ཡོད་ཅེ་ན། རང་རྟེན་ལ་ཞེས་སྨོས་པ་ཆོས་ཅན། དགོས་པ་ཡོད་དེ། རྩོད་པའི་དུས་ཀུན་ཏུ་རྒོལ་བ་བདག་ཉིད་ཀྱི་བསྒྲུབ་བྱར་འདོད་པའི་ཆོས་གང་ཡིན་པའི་ཆོས་ཅན་དེ་དང་ལྡན་པ་ལ་གནོད་ན་སྐབས་ཀྱི་བསྒྲུབ་བྱ་ལ་གནོད་པས་རྟགས་ཀྱི་སྐྱོན་དུ་འགྱུར་གྱི། དཔག་འདོད་ཀྱི་ཡུལ་དུ་མ་བྱས་པའི་ཆོས་གཞན་གྱི་ནི་ཆོས་ཅན་ལ་གནོད་ཀྱང་རྟཌ་ཀྱི་སྐྱོན་མ་ཡིན་ནོ་ཞེས་བསྟན་པའི་ཕྱིར་ཏེ། དཔག་འདོད་ཀྱི་ཡུལ་དུ་བྱས་པ་ལས་གཞན་དུ་མ་བྱས་པའི་ཆོས་ཅན་གཞན་ལ་ནི་གནོད་ཀྱང༌། སྐབས་ཀྱི་བསྒྲུབ་བྱ་འདི་ལ་ཅི་ཞིག་བཀག་སྟེ་མ་བཀག་པའི་ཕྱིར་རོ།། དགོས་པ་གཉིས་པ་ནི། དོན་འདི་མཚན་ཉིད་ཀྱིས་རྟོགས་ཀྱང༌། །རང་གི་ཆོས་ཅན་སྨོས་པས་ནི།། ༡༣༨ ཆོས་ཅན་ལ་ནི་གནོད་པས་ཀྱང༌། །གནོད་འགྱུར་ཞེས་ནི་གྲུབ་དོན་ཏེ།། རྟེན་ནི་འགལ་བར་གྱུར་པ་ཡིས། །དེར་རྟེན་པ་ནི་འགལ་བའི་ཕྱིར།། ༡༣༩ གཞན་དུ་དེ་ལྟའི་རྣམ་ལྡན་ཆོས། །བསྒྲུབ་བྱ་ཡིན་ཅེས་བརྗོད་པའི་ཕྱིར།། དེ་གནོད་ཉིད་ཡིན་པར་སེམས་པ། །དེས་ན་རང་གི་ཆོས་ཅན་སྨོས།། ༡༤༠ ཞེས་སྨོས་ཏེ། འབྲེལ་མེད་ཀྱི་ཆོས་ཅན་ལ་གནོད་པ་བསྒྲུབ་བྱའི་སྐྱོན་མ་ཡིན་པ་ནི་བསྒྲུབ་བྱའི་མཚན་ཉིད་དུ་རང་ཉིད་འདོད་པ་སྨོས་པས་རྟོགས་པའི་ཕྱིར་རང་རྟེན་ལ་སྨོས་པ་དོན་མེད་དོ་ཞེ་ན། འབྲེལ་མེད་ཀྱི་ཆོས་ཅན་ལ་གནོད་པས་སྐབས་ཀྱི་བསྒྲུབ་བྱ་ལ་མི་གནོད་པའི་དོན་འདི་བསྒྲུབ་བྱའི་མཚན་ཉིད་ཀྱིས་རྟོགས་ཀྱང་རང་གི་ཆོས་ཅན་སྨོས་པས་ནི་ཆོས་ཅན། སྐབས་ཀྱི་ཆོས་ཅན་ལ་ནི་གནོད་པས་ཀྱང་སྐབས་ཀྱི་བསྒྲུབ་བྱ་ལ་གནོད་འགྱུར་ཞེས་ནི་གྲུབ་པའི་དོན་དུ་ཡིན་ཏེ། རྟེན་ཆོས་ཅན་ནི་ཚད་མ་དང་འགལ་བར་གྱུར་པ་ཡིས་དེར་བརྟེན་པའི་ཚོགས་དོན་ཀྱང་ཚད་མ་དང་འགལ་བའི་ཕྱིར་ཏེ། རང་རྟེན་ལ་ཞེས་སྨོས་པ་ལས་གཞན་དུ་མ་སྨོས་ན་དཔག་འདོད་ཀྱི་ཡུལ་དུ་བྱས་པ་དེ་ལྟ་བུའི་རྣམ་པ་ཅན་གྱི་ཆོས་བསྒྲུབ་བྱ་ཡིན་ཅེས་བརྗོད་པའི་ཕྱིར་ན་བསྒྲུབ་བྱའི་ཆོས་དེ་ལ་གནོད་པ་ཉིད་ཁོ་ན་རྟགས་འགལ་བ་ཡིན་པར་སེམས་པ་དེས་ན་དོགས་པ་དེ་བཅད་པའི་དོན་དུ་རང་གི་ཆོས་ཅན་ཞེས་སྨོས་སོ།།

གཉིས་པ་རྩོད་པ་སྤང་བ་ལ་གསུམ། འབྲེལ་མེད་ཀྱི་ཆོས་ཅན་འགོག་པ་དམ་བཅའི་སྐྱོན་དུ་འདོད་པའི་དཔེ། དེ་སྐྱོན་མིན་པའི་རྒྱུ་མཚན། དེའི་དཔེ་གཞན་དགག་པའོ། ། དང་པོ་ནི། འདི་ཡང་དོན་གྱིས་གྲུབ་མིན་ནམ། །བདེན་ཏེ་འགའ་ཞིག་ཆོས་ཅན་ནི།། འབའ་ཞིག་བཀག་པ་ལ་ཡང་ནི། །སྐྱོན་དང་ལྡན་པར་ཁས་ལེན་ཏོ།། ༡༤༡ དཔེར་ན་མཁའ་སོགས་གཞན་དག་གིས། །སྔོན་མེད་རང་བཞིན་སྐྱེད་བྱེད་མིན།། གཅིག་ཅར་སྒྲ་སོགས་རྒྱུ་མིན་ཕྱིར། །ཞེས་བཤད་པ་ལ་སུན་འབྱིན་པ།། ༡༤༢ དེ་བཞིན་མཁའ་སོགས་ཆོས་ཅན་གྱི། །ངོ་བོའང་དངོས་མེད་ཅེས་བརྗོད་བཞིན།། ཞེས་སྨོས་ཏེ། གལ་ཏེ་ཆོས་ཅན་ལ་གནོད་པས་དམ་བཅའ་ལ་གནོད་པར་རྟོགས་པའི་དོན་དུ་རང་རྟེན་ལ་སྨོས་མི་དགོས་པར་ཐལ། རང་རྟེན་ལ་མ་སྨོས་ཀྱང་ཆོས་ཅན་ལ་གནོད་པའི་སྒོ་ནས་དམ་བཅའ་ལ་གནོད་པ་འདི་ཡང་བསྒྲུབ་བྱའི་མཚན་ཉིད་བཤད་པའི་དོན་གྱིས་གྲུབ་པ་མ་ཡིན་ནམ་སྟེ་ཡིན་པའི་ཕྱིར་ཞེ་ན། དེ་ཁོ་ནའི་དོན་དུ་རང་རྟེན་ལ་སྨོས་མི་དགོས་པ་བདེན་ཏེ། འདི་ལྟར་རྒོལ་བ་འགའ་ཞིག་ཤེས་འདོད་མེད་པའི་ཆོས་ཅན་ནི་འབའ་ཞིག་བཀག་པ་ལ་ཡང་ཆོས་ཅན་བཀག་པའི་སྒོ་ནས་དམ་བཅའི་སྐྱོན་དང་ལྡན་པར་ཁས་ལེན་ཏོ། །དཔེར་ན་བྱེ་བྲག་པས་ནམ་མཁའ་རྟག་རྫས་སུ་ཁས་ལེན་པ་ལ་སངས་རྒྱས་པས་མཁའ་སོགས་ཆོས་ཅན། རྐྱེན་གཞན་དག་གིས་སྔོན་མེད་པའི་རང་བཞིན་བསྐྱེད་དུ་མེད་པའི་རྟགས་རྫས་མིན་ཏེ། གཅིག་ཅར་སྒྲ་སོགས་ཀྱི་རྒྱུ་མ་ཡིན་པའི་ཕྱིར་ཞེས་བཤད་པ་ལ་བྱེ་བྲག་པས་སུན་འབྱིན་པ་ན་རྟགས་དེས་ཆོས་ཅན་འགོག་པར་ཐལ། དངོས་གྱུར་གྱི་ནམ་མཁའ་བཀག་པའི་ཕྱིར་ཏེ། དེས་མཁའ་སོཌ་སྔོན་མེད་པའི་རང་བཞིན་བསྐྱེད་པར་བྱར་མེད་པར་བསྒྲུབ་པ་དེ་བཞིན་དུ་མཁའ་སོཌ་ཆོས་ཅན་གྱི་ངོ་བོའང་དངོས་མེད་དུ་བསྒྲུབ་པའི་ཕྱིར་ཞེས་སུན་འབྱིན་བརྗོད་པ་བཞིན་ནོ།། གཉིས་པ་དེ་སྐྱོན་མིན་པའི་རྒྱུ་མཚན་ནི། དེ་ལྟར་འདོད་པའི་བསྒྲུབ་བྱ་ལ། །གནོད་པ་འགའ་ཡང་མེད་པ་ཉིད།།

༡༤༣ འདིས་ནི་གཉིས་ཀ་བསྒྲུབ་བྱ་ཉིད། །ཡིན་ན་ཆོས་ཅན་ལ་གནོད་གང༌།། བསྒྲུབ་པར་བྱ་བའི་ཆོས་འགོག་པས། །དེ་ལ་གནོད་ཅེས་བསྟན་པ་ཡིན།། ༡༤༤ དེ་ལྟར་ཉིད་དུ་ཆོས་ཅན་ཡང༌། །བསྒྲུབ་བྱ་ཉིད་ཕྱིར་འབའ་ཞིག་མིན།། ཅེས་སྨོས་ཏེ། གཏན་ཚིགས་དེས་སངས་རྒྱས་པས་དེ་ལྟར་བསྒྲུབ་པར་འདོད་པའི་བསྒྲུབ་བྱ་ལ་གནོད་པ་འགའ་ཡང་མེད་པ་ཉིད་ཡིན་ཏེ། དངོས་པོར་གྱུར་པའི་ནམ་མཁའ་ནི་སྐབས་ཀྱི་ཆོས་ཅན་མ་ཡིན་པའི་ཕྱིར་ཞེས་བསྟན་པའི་དོན་དུ་རང་རྟེན་ལ་སྨོས་སོ། །དེས་ན་རང་རྟེན་ལ་སྨོས་པ་འདིས་ནི་ཆོས་ཅན། ཤེས་འདོད་ཡོད་པའི་ཆོས་ཆོས་ཅན་གཉིས་ཀ་ཚོགས་པ་དེ་བསྒྲུབ་བྱར་བྱས་ཏེ་ཆོས་ཅན་ཉིད་དུ་གཟུང་བ་ཡིན་ན་ཆོས་ཅན་ལ་གནོད་པ་གང་ཡིན་པ་དེ་སྐབས་ཀྱི་བསྒྲུབ་པར་བྱ་བའི་ཆོས་འགོག་པས་བསྒྲུབ་བྱ་དེ་ལ་གནོད་ཅེས་བསྟན་པ་ཡིན་ཏེ། བསྒྲུབ་བྱའི་ཆོས་ཀྱིས་ཁྱད་པར་དུ་བྱས་པ་དེ་ལྟ་བུ་ཉིད་ཀྱི་ཆོས་ཅན་ཡང་བསྒྲུབ་པར་བྱ་བ་ཡིན་པའི་ཕྱིར་ན་རང་གི་ཆོས་ཅན་དུ་གཟུང་ཡང་དེ་བཀག་པས་ཆོས་ལ་མི་གནོད་པའམ། ཆོས་ཀྱིས་ཁྱད་པར་དུ་མ་བྱས་པའི་ཆོས་ཅན་འབའ་ཞིག་པ་ལ་གནོད་པས་ཆོས་ཅན་བཀག་པའི་སྒོ་ནས་དམ་བཅའི་སྐྱོན་དུ་འགྱུར་བ་མ་ཡིན་ནོ། །གཅིག་ཅར་རྒྱུ་མིན་གྱི་རྟགས་ཀྱི་དངོས་པོར་གྱུར་པའི་ནམ་མཁའ་བཀག་པས་ཆོས་ཅན་བཀག་པའི་སྒོ་ནས་དམ་བཅའི་སྐྱོན་མེད་དེ། དེ་བཀག་ཀྱང་སྐབས་ཀྱི་བསྒྲུབ་བྱའི་ཆོས་ཅན་མི་འགོག་པའི་ཕྱིར་ཞེས་པའོ།། གསུམ་པ་དཔེ་གཞན་དགག་པ་ནི། གལ་ཏེ་དེ་ལྟར་ན་འདིར་གནོད། །གཅིག་ཅར་སྒྲ་སོགས་རྒྱུ་མིན་ཕྱིར།། ༡༤༥ བདེ་སོགས་གཞན་གྱིས་བསྐྱེད་ནུས་མིན། །མ་ཡིན་ཅེས་བྱ་སྔ་མ་བཞིན།། གལ་ཏེ་འདི་ལ་གཏན་ཚིགས་ནི། །དེས་ན་འགལ་བར་འགྱུར་བ་ཉིད།། ༡༤༦ རིམ་བཞིན་བྱེད་དང་མི་རྟག་ཉིད། །འགལ་བ་མེད་ཕྱིར་མི་མཐུན་ཕྱོགས།། ལྡོག་ལ་ཐེ་ཚོམ་ཟ་བས་ན། །འདི་ནི་ལྷག་ལྡན་ཁྱད་པར་འདོད།། ༡༤༧ ཅེས་སྨོས་ཏེ། གྲངས་ཅན་པ་ན་རེ། སྐབས་ཀྱི་ཆོས་ཅན་ལ་གནོད་པས་བསྒྲུབ་བྱ་ལ་གནོད་པ་དེ་ལྟར་ན་སངས་རྒྱས་པས་གྲངས་ཅན་ལ་བཀོད་པའི་རྟགས་བདེ་སོགས་ཆོས་ཅན།

རྐྱེན་གཞན་གྱིས་བསྐྱེད་ནུས་མ་ཡིན་པའི་རྟགས་རྫས་མ་ཡིན་ཏེ། གཅིག་ཅར་སྒྲ་སོགས་ཀྱི་རྒྱུ་མ་ཡིན་པའི་ཕྱིར་ཞེས་བྱ་བའི་རྟགས་འདིར་ཡང་སྔ་མ་བྱེ་བྲག་པས་བརྗོད་པ་ལྟར་རྟགས་རྫས་ལ་གནོད་པ་བཞིན་དུ་ཆོས་ཅན་ལ་ཡང་གནོད་པའི་ཕྱིར་ཆོས་ཅན་གྱི་ངོ་བོ་འགོག་པའི་འགལ་རྟགས་སུ་འགྱུར་རོ་ཞེས་ཟེར་རོ།། དེའི་ལན་ནི། གཅིག་ཅར་སྒྲ་སོགས་ཀྱི་རྒྱུ་མ་ཡིན་པ་ཆོས་ཅན། བདེ་སོགས་རྟགས་རྫས་མིན་པར་བསྒྲུབ་པའི་ཆོས་ཅན་གྱི་ངོ་བོ་འགོག་པའི་འགལ་རྟགས་མིན་ཏེ། གལ་ཏེ་བདེ་སོགས་མི་རྟག་པར་བསྒྲུབ་པ་འདི་ལ་གཏན་ཚིགས་སུ་ནི་དོན་བྱེད་ནུས་སྟོང་ངེས་ན་རྟགས་འགལ་བར་འགྱུར་བ་ཉིད་ཡིན་མོད་ཀྱང༌། སངས་རྒྱས་པའི་ཞེ་འདོད་རིམ་བཞིན་དོན་བྱེད་པའི་རྟགས་ཀྱིས་བདེ་སོགས་མི་རྟག་པར་བསྒྲུབ་པ་ཡིན་ལ། དེའི་ཚེ་རིམ་བཞིན་དོན་བྱེད་པ་དང་མི་རྟག་ཉིད་འགལ་བ་མེད་པའི་ཕྱིར། འོ་ན་རྟགས་ཡང་དག་ཡིན་ནམ་ཞེ་ན། རིམ་བཞིན་དོན་བྱེད་ནུས་པ་འདི་ནི་ཆོས་ཅན། གྲངས་ཅན་གྱི་ངོར་བདེ་སོགས་མི་རྟག་པར་བསྒྲུབ་པའི་ལྷག་ལྡན་གྱི་ཁྱད་པར་དུ་འདོད་དེ། ཕྱོགས་ཆོས་གྲུབ་ཅིང་མཐུན་ཕྱོགས་ལ་མཐོང་ཡང་མི་མཐུན་ཕྱོགས་ལས་ལྡོག་པ་ལ་ཐེ་ཚོམ་ཟ་བས་ནའོ། །དེས་ན་རང་རྟེན་ལ་སྨོས་སོ།། གསུམ་པ་དོན་བསྡུ་བ་ནི། གང་ཕྱིར་རང་ཉིད་འདོད་པའི་ཆོས། །བསྒྲུབ་བྱ་དེ་ཕྱིར་དེ་རྟེན་ནི།། གནོད་ཡིན་འབའ་ཞིག་པ་ཉིད་དམ། །གཞན་རྟེན་ལ་མིན་ཅེས་བསྟན་ཏོ།། ༡༤༨ རང་ཉིད་སྒྲ་ཡིས་ཆོས་གཞན་ལ། །གནོད་པས་གནོད་མིན་ཅེས་བསྟན་པ།། དེ་བཞིན་རང་གི་ཆོས་ཅན་གྱིས། །ཆོས་ཅན་གཞན་ལ་ཡང་ཞེས་བརྗོད།། ༡༤༩ ཅེས་སྨོས་ཏེ། རང་རྟེན་ལ་སྨོས་པ་ཆོས་ཅན། གཏན་ཚིགས་དེའི་རྟེན་དུ་གྱུར་པའི་ཆོས་ཅན་ལ་ནི་གནོད་ན་སྐབས་ཀྱི་བསྒྲུབ་བྱ་ལ་གནོད་པ་ཡིན་གྱི། ཤེས་འདོད་མེད་པའི་ཆོས་ཅན་འབའ་ཞིག་པ་ཉིད་དམ། འབྲེལ་མེད་ཀྱི་ཆོས་གཞན་གྱི་རྟེན་ལ་གནོད་པས་སྐབས་ཀྱི་བསྒྲུབ་བྱ་ལ་གནོད་པ་མ་ཡིན་ནོ་ཞེས་རང་རྟེན་ལ་སྨོས་པས་བསྟན་ཏོ།

།གང་གི་ཕྱིར་ཞེ་ན། སྔ་རྒོལ་རང་ཉིད་ཀྱིས་དཔག་འདོད་ཀྱི་ཡུལ་དུ་བྱས་པའི་ཆོས་བསྒྲུབ་བྱ་ཡིན་པ་དེའི་ཕྱིར། དཔེར་ན་ཕྱོགས་ཀྱི་མཚན་ཉིད་དུ་རང་ཉིད་ཅེས་པའི་སྒྲ་སྨོས་པ་ཡིས་རྒོལ་བ་མི་འདོད་པའི་ཆོས་གཞན་ལུང་དོན་ལ་གནོད་པས་འདོད་ཡུལ་གྱི་བསྒྲུབ་བྱ་ལ་གནོད་པ་མ་ཡིན་ནོ་ཞེས་བསྟན་པ་དེ་བཞིན་དུ་རང་གི་ཆོས་ཅན་གྱི་ཚིག་སྨོས་པས་ཀྱང་བསྒྲུབ་བྱའི་ཆོས་དང་མི་ལྡན་པའི་ཆོས་ཅན་གཞན་ལ་ཡང་གནོད་པས་སྐབས་ཀྱི་བསྒྲུབ་བྱ་ལ་གནོད་པ་མ་ཡིན་ནོ་ཞེས་བརྗོད་དོ། །འདིས་ནི་རང་གི་ཆོས་ཅན་ལ་མ་བསལ་བ་ཕྱོགས་ཡིན་ལ། བསལ་བ་ནི་ཕྱོགས་ལྟར་སྣང་ཡིན་ནོ་ཞེས་གསུངས་སོ།། གཉིས་པ་ཁྱད་པར་ཅན་མ་གྲུབ་པ་ལ་སོགས་པ་ཕྱོགས་ཀྱི་སྐྱོན་མ་ཡིན་པ་ནི། སྒྲུབ་བྱེད་སྐྱོན་ནི་ཐམས་ཅད་ཀྱིས། །ཕྱོགས་ཉིད་ལ་ནི་གནོད་འགྱུར་བ།། དེ་ལྟར་ན་ཡང་དམ་བཅའ་བ། །ཙམ་དང་འབྲེལ་བ་ཕྱོགས་སྐྱོན་ཡིན།། ༡༥༠ ཡན་ལག་ཕྱི་མ་ལ་བལྟོས་སྐྱོན། །གང་ཡིན་དེ་ནི་དེ་ཉིད་དང༌།། རྗེས་འབྲེལ་ཞེས་བཤད་དེ་ཡི་ཕྱིར། །རྟེན་སོགས་མ་གྲུབ་ཕྱོགས་སྐྱོན་མིན།། ༡༥༡

ཅེས་སྨོས་ཏེ། གལ་ཏེ་བྱེ་བྲག་པས་སངས་རྒྱས་པ་ལ་བདག་ནི་ཆོས་ཅན་ཐམས་ཅད་ལ་ཁྱབ་པ་ཡིན་ནོ་ཞེས་པ་ལྟ་བུ་སངས་རྒྱས་པའི་ངོར་ཁྱད་པར་ཅན་མ་གྲུབ་པ་དང༌། སངས་རྒྱས་པས་གྲངས་ཅན་པ་ལ་སྒྲ་འཇིག་པ་ཡིན་ནོ་ཞེས་པ་ལྟ་བུ་གྲངས་ཅན་གྱི་ངོར་ཁྱད་པར་མ་གྲུབ་པ་དང༌། ཡང་བྱེ་བྲག་པས་བདག་ནི་འཕྲོད་པ་འདུ་བ་ཅན་གྱི་རྒྱུ་ཡིན་ནོ་ཞེས་པ་ལྟ་བུ་སངས་རྒྱས་པའི་ངོར་ཁྱད་པར་དང་ཁྱད་པར་ཅན་གཉིས་ཀ་མ་གྲུབ་པ་དེ་དག་ཕྱོགས་འགྲུབ་པ་ལ་གནོད་པའི་ཕྱིར། ཕྱོགས་སྐྱོན་ཡིན་ནོ་ཞེས་དགའ་བྱེད་བདག་པོས་བཤད་ལ། དེ་དག་ཀྱང་ཀུན་ལས་བཏུས་སུ་ཅིའི་ཕྱིར་མ་བསྟན་ཅེ་ན། དེ་ནི་མ་ཡིན་ཏེ། སྒྲུབ་བྱེད་སྐྱོན་ནི་ཐམས་ཅད་ཀྱིས་ཕྱོགས་ཉིད་འགྲུབ་པ་ལ་ནི་གནོད་པར་འགྱུར་བ་དེ་ལྟར་ན་ཡང་རྟེན་ཆོས་ཅན་དང༌། སོགས་པ་བསྒྲུབ་བྱའི་ཆོས་དང༌། དེ་གཉིས་ཀ་མ་གྲུབ་པ་རྣམས་ཕྱོགས་སྐྱོན་མ་ཡིན་ཏེ། དམ་བཅའ་བ་ཙམ་དང་འབྲེལ་བའི་གྲུབ་ཟིན་ཕྱོགས་ཀྱི་མཚན་ཉིད་ཀྱི་བསལ་བྱ་ཁོ་ན་ཕྱོགས་སྐྱོན་ཡིན་གྱི། ཡན་ལག་ཕྱི་མ་རྟགས་ལ་བལྟོས་པའི་འགལ་མ་ངེས་སོགས་ཀྱི་སྐྱོན་གང་ཡིན་པ་དེ་ནི་རྟགས་དེ་ཉིད་དང་རྗེས་སུ་འབྲེལ་བའི་སྐྱོན་ཡིན་ནོ་ཞེས་གོང་དུ། ཡན་ལག་ཕྱི་མ་ལ་བལྟོས་པ། །ཕྱོགས་སྐྱོན་འདོད་མིན། ཅེས་པར་བཤད་ཟིན་པ་དེའི་ཕྱིར། གསུམ་པ་ཆོས་ཅན་གྱི་ངོ་བོ་འགོག་པ་ལ་སོགས་པའི་དཔེ་ལོགས་སུ་མ་སྨོས་པའི་རྒྱུ་མཚན་ལ་གསུམ། རྒྱུ་མཚན་དངོས། ཆོས་ཀྱི་ཁྱད་པར་འགོག་པའི་དཔེ། དེས་ཆོས་ཅན་གྱི་ངོ་བོ་འགོག་པའང་རྟོགས་པར་ནུས་པའོ། །དང་པོ་ནི། འདིས་བསྒྲུབ་ཡན་ལག་གྱུར་པ་ཡི། །ཆོས་ཅན་ཆོས་ཀྱི་ཁྱད་པར་དང༌།། ཆོས་ཅན་རང་གི་ངོ་བོ་ལ། །གནོད་པ་དག་ནི་བསྟན་པ་ཡིན།། ༡༥༢ དེ་ལ་དོན་ནི་བསྟན་པ་ཡི། །དོན་དུ་དཔེ་ནི་ཕྱོགས་ཙམ་བརྗོད།། ཅེས་སྨོས་ཏེ། ཀུན་ལས་བཏུས་སུ་མངོན་སུམ་དོན་དང་ཞེས་སོགས་ཀྱིས་ཆོས་ཀྱི་ངོ་བོ་ལ་གནོད་པའི་དམ་བཅའ་དང༌། དེ་འགོག་ཚུལ་རྒྱས་པར་བཤད་པ་འདིས་ནི་ཆོས་ཅན།

ཆོས་ཅན་གྱི་ངོ་བོ་འགོག་པ་ལ་སོགས་པའི་དམ་བཅའ་ཕྱི་མ་གསུམ་པོ་ལ་འགོག་བྱེད་ཀྱི་དོན་ནི་ཤུགས་ལ་བསྟན་པའི་དོན་དུ་དཔེ་ནི་ཕྱོགས་ཙམ་བརྗོད་པ་ཡིན་ཏེ། བསྒྲུབ་བྱའི་ཡན་ལག་ཏུ་གྱུར་པའི་ཆོས་ཅན་དང༌། ཆོས་ཀྱི་ཁྱད་པར་དང༌། ཆོས་ཅན་རང་གི་ངོ་བོ་ལ་གནོད་པའི་དམ་བཅའ་དག་ནི་དམ་བཅའ་ལྟར་སྣང་དུ་བསྟན་པའི་ཕྱིར། གཉིས་པ་ཆོས་ཀྱི་ཁྱད་པར་འགོག་པའི་དཔེ་ལ་གཉིས། དམ་བཅའ་གསུམ་གྱི་ཞེན་དོན་ངོས་བཟུང༌། དེ་ལ་ཚད་མས་གནོད་པའི་ཚུལ་རྒྱས་པར་བཤད་པའོ། །དང་པོ་ནི། ལྡན་དོན་རྫས་ཀྱི་མཚན་ཉིད་ཅན། །མཐོང་བ་ལ་བརྟེན་གཞན་ཡོད་ཡིན།། ༡༥༣ མ་མཐོང་ཁྱད་པར་ཅན་མིན་པ། །དམ་བཅའ་བ་ལ་དགོས་པ་མེད།། མ་མཐོང་བ་ལ་འབྲས་མེད་པ། །མཐོང་ནས་ཡན་ལག་ཅན་བསྒྲུབ་འདོད།། ༡༥༤ ཁྱད་པར་ཅན་མིན་གཞན་ཡོད་ནི། །བསྒྲུབ་ན་གྲུབ་པ་སྒྲུབ་པ་ཉིད།། ཅེས་སྨོས་ཏེ། བྱེ་བྲག་པས་སངས་རྒྱས་པའི་ངོར་ཡན་ལག་རྣམས་ནི་ཡན་ལག་ཅན་ལས་གཞན་ཡིན་ཅེས་དང༌། ཡན་ལག་ཅན་ནི་ཡན་ལག་རྣམས་ལས་གཞན་ཡིན་ཅེས་དང༌། རྫས་ནི་ཡོད་ཅེས་དམ་བཅས་ནས་དམ་བཅའ་གསུམ་ཀས་ཀྱང་རྡུལ་ཕྲ་རབ་ལྡན་ཅིང་འཕྲད་པའི་དོན་ཡན་ལག་ཅན་གྱི་རྫས་ཀྱི་མཚན་ཉིད་ཅན་ཏེ་མངོན་སུམ་གྱིས་མཐོང་བ་ལ་བརྟེན་པ་དང༌། ཡན་ལག་རྫས་གཞན་དུ་ཡོད་པ་དང༌། ཆོས་གསུམ་ལྡན་དུ་དམ་བཅས་པ་ཡིན་ཏེ། མ་མཐོང་བ་དང་ཆོས་གསུམ་གྱི་ཁྱད་པར་ཅན་མ་ཡིན་པ་དམ་བཅས་པ་ལ་དགོས་པ་མེད་པའི་ཕྱིར་ཏེ། མ་མཐོང་བའི་ཡན་ལག་ལ་སྒྲིབ་ཐོགས་སོགས་ཀྱི་འབྲས་བུ་མེད་པར་མཐོང་ནས་ཡན་ལག་ལས་རྫས་གཞན་པའི་ཡན་ལག་ཅན་བསྒྲུབ་པར་འདོད་པའི་ཕྱིར་དང༌། ཆོས་གསུམ་གྱི་ཁྱད་པར་ཅན་མ་ཡིན་པའི་ཡན་ལག་ཅན་རྟོག་ངོར་རང་གི་ཡན་ལག་ལས་གཞན་དུ་ཡོད་པ་ནི་བསྒྲུབ་ན་གྲུབ་ཟིན་བསྒྲུབ་པ་ཉིད་ཀྱི་ཕྱིར་རོ།། གཉིས་པ་དེ་ལ་ཚད་མས་གནོད་པའི་ཚུལ་རྒྱས་པར་བཤད་པ་ལ་གསུམ། ཡོན་ཏན་དོན་གཞན་དགག །ཡོན་ཏན་ཐམས་ཅད་མི་རྟོགས་པར་བསྟན། དེས་རིགས་ཅན་གཞན་ཡང་ཁེགས་པར་བསྟན་པའོ།

།དང་པོ་ལ་གཉིས། དགག་པ་དངོས། དེའི་ལན་དགག་པའོ། །དང་པོ་ནི། གལ་ཏེ་འདི་ལྕི་འོག་འགྲོར་འགྱུར། །སྲང་ནི་དམའ་བ་དག་ཏུ་འགྱུར།། ༡༥༥ དེས་ན་ཡོན་ཏན་བྱ་མེད་པ། །དེ་ཕྱིར་འདུ་བ་ཅན་རྒྱུ་མིན།། དེ་ཕྱིར་འབྲས་བུ་ངོ་བོ་དག །མཐོང་བ་མེད་ཕྱིར་དེ་མཐོང་མིན།། ༡༥༦ དེས་ན་མེད་ན་མི་འབྱུང་བ། །ཁྱད་པར་གཞན་ལ་གནོད་པ་ཡིན།། ཅེས་སྨོས་ཏེ། གལ་ཏེ་ཡན་ལག་ཅན་ལ་རང་གི་ཡན་ལག་ལ་མེད་པའི་ཡོན་ཏན་ལྕི་བ་དང༌། སྲང་མགོ་འོག་ཏུ་འགྲོ་བའི་བྱ་བ་དང༌། དེ་དག་གི་འཕྲོད་པ་འདུ་བ་གསུམ་ཡོད་ན་ལྕི་མཉམ་གྱི། འཇིམ་རིལ་བཅུ་ཚན་གཉིས་ལས་བཅུ་ཚན་གཅིག་བསྡོམས་ནས་སྲང་ལ་བཅལ་བ་འདི་ཆོས་ཅན། གཅིག་ཤོས་སོ་སོར་སྣང་ལ་གཞལ་བ་དེ་ལས་སྲང་མགོ་ནི་དམའ་བ་དག་ཏུ་འགྱུར་ཏེ། དེ་ལ་མེད་པའི་ལྕི་ལྷག་དང༌། དེ་ལ་བརྟེན་པའི་སྲང་མགོ་འོག་ཏུ་འགྲོ་བའི་བྱ་བ་དང་བཅས་པའི་ཕྱིར། ཐལ་བ་ལས་སྲང་དམའ་བ་མེད་པ་དེས་ན་ཆོས་ཅན། རང་གི་ཡན་ལག་ལ་མེད་པའི་ཡོན་ཏན་དང་བྱ་བ་གཉིས་གཞི་གཅིག་ཏུ་འཕྲོད་པ་འདུ་བ་ཅན་གྱི་རྒྱུ་མ་ཡིན་ཏེ། དེ་ལྟ་བུའི་ཡོན་ཏན་ལྕི་བ་དང་སྲང་མགོ་མཐུར་དུ་འགྲོ་བའི་བྱ་བ་མེད་པ་དེའི་ཕྱིར། མཇུག་བསྡུ་བའོ་ཞེས་རྒྱན་གྱིའོ།། དེ་ལྟར་ཐལ་བ་དང་རང་རྒྱུད་གཉིས་ཀྱིས་གནོད་པ་དེའི་ཕྱིར་ཡན་ལག་ཅན་རྫས་གཞན་དེ་ཚད་མས་མཐོང་བ་མ་ཡིན་ཏེ། དེའི་ངོ་བོ་དང་འབྲས་བུ་དག་མཐོང་བ་མེད་པའི་ཕྱིར། དེས་ན་སློབ་དཔོན་གྱིས་སྲང་དམའ་བའི་ཁྱད་པར་འཛིན་པ་མེད་པའི་ཕྱིར་ཞེས་གསུངས་པ་ཆོས་ཅན། དམ་བཅའ་གསུམ་ཀའི་ཞེན་དོན་ལ་གནོད་པ་ཡིན་ཏེ། དམ་བཅའ་གསུམ་པོ་མེད་ན་དེའི་ཞེན་དོན་མི་འབྱུང་བའི་ཁྱད་པར་གཞན་ལྕི་ལྷག་དང་སྲང་མགོ་མཐུར་དུ་འགྲོ་བའི་བྱ་བ་ལ་གནོད་པའི་གཏན་ཚིགས་ཡིན་པའི་ཕྱིར། གཉིས་པ་དེའི་ལན་དགག་པ་ལ་གཉིས། འདོད་པ་བརྗོད། དེ་དགག་པའོ། །དང་ པོ་ནི། ཕྲ་མོ་ནས་བརྩམས་རྫས་ཕྲེང་དག །བཅལ་ཉིད་ཕྱིར་ན་རྫས་གཞན་གྱི།། ༡༥༧ ལྕི་ཉིད་མི་རྟོགས་རས་བལ་གྱི།

།འདབ་བཞག་བཞིན་ཅེས་གཞན་དག་ཟེར།། ཞེས་སྨོས་ཏེ། གལ་ཏེ་རྡུལ་ཕྲ་མོ་ནས་བརྩམས་ཏེ་རྫས་ཀྱི་ཕྲེང་བ་དག་སྲང་ལ་བཅལ་བ་ཉིད་ཀྱི་ཕྱིར་ན་ཡན་ལག་ཅན་ཐ་མ་ཁོ་ནའི་ལྕི་སྲང་གིས་རྟོགས་ཀྱི། རྫས་སྔ་མ་གཞན་རྣམས་ཀྱི་ལྕི་ཉིད་ཡོད་ཀྱང་སྲང་གིས་མི་རྟོགས་ཏེ། དཔེར་ན་རས་ཁུར་གྱི་སྟེང་དུ་རས་བལ་གྱི་འདབ་མ་བཞག་པའི་ལྕི་ཡོད་ཀྱང་མི་རྟོགས་པ་བཞིན་ནོ་ཞེས་གཞན་བྱེ་བྲག་པ་དག་ཟེར་རོ།། གཉིས་པ་དེ་དགག་པ་ནི། དེ་ཡི་གཅིག་ཅར་ལྡན་པ་དང༌། །སོ་སོར་ལྡན་པའི་རྡུལ་སོགས་དག། ༡༥༨ སོ་སོར་ལྷན་ཅིག་བཅལ་བ་ན། །དེ་ཕྱིར་ལྕིད་ནི་ཐ་དད་འགྱུར།། མ་ཤ་ལ་སོགས་རིམ་པ་ཡིས། །གྲངས་མཚུངས་པ་ནི་མི་རུང་ངོ༌།། ༡༥༩ ཞེས་སྨོས་ཏེ། འོ་ན་རྒོལ་བ་དེའི་ལྟར་ན་རྡུལ་གྱི་ཚོགས་གཅིག་ཅར་ལྡན་པ་དང་སོ་སོར་ལྡན་པའི་རྡུལ་སོགས་དག་ལས་མ་བསྡོམས་པར་སོ་སོར་བཅལ་བ་དང༌། ལྷན་ཅིག་ཏུ་བསྡོམས་ནས་བཅལ་བ་ན་ལྕི་ནི་ཆེ་ཆུང་ཐ་དད་པར་འགྱུར་ཏེ། ཡན་ལག་ཅན་ཕྱི་མའི་ལྕི་སྲང་གིས་རྟོགས་ཀྱི། སྔ་མ་རྣམས་ཀྱི་ལྕི་མི་རྟོགས་པ་དེའི་ཕྱིར། གཞན་ཡང་གསེར་མ་ཤ་ཀ་ལ་སོགས་པ་རིམ་པ་ཡིས་སྲང་ལ་བཅལ་བ་དང་བསྡོམས་ནས་བཅལ་བ་གཉིས་སྲང་གྲངས་མཚུངས་པར་ནི་མི་རུང་བར་ཐལ། ཡན་ལག་ཅན་སྔ་མ་རྣམས་ཀྱི་ལྕི་སྲང་གིས་མི་རྟོགས་པའི་ཕྱིར་རོ། །དེ་ལ་གཞན་དག་ན་རེ། གལ་ཏེ་ཡུངས་ཀར་ནས་བརྩམས་ཏེ། །ཚོགས་ཆེན་གོང་ནས་གོང་དུ་ནི།། འཕེལ་ལྡན་འབྲས་བུའི་ཕྲེང་བ་ཡི། །ལྕི་བ་རྟོགས་པ་མ་ཡིན་ན།། ༡༦༠ ཞེས་སྨོས་ཏེ། གལ་ཏེ་ཡུངས་ཀར་ནས་བརྩམས་ཏེ་རྡུལ་གྱི་ཚོགས་ཆེན་པོ་གོང་ནས་གོང་དུ་ནི་འཕེལ་བ་དང་ལྡན་པའི་འབྲས་བུ་ཡན་ལག་ཅན་གྱི་ཕྲེང་བའི་ལྕི་བ་སྲང་གིས་རྟོགས་པ་མ་ཡིན་ན་ཞེ་ན། དེ་ཡང་མི་རིགས་ཏེ། ཡུངས་ཀར་བར་གྱི་ལྕིད་དག་ཀྱང༌། །ཆུང་ངུ་ཤིན་ཏུ་རྟོགས་དཀའ་བས།། འབྲས་བུའི་ལྕིད་ནི་མི་རྟོགས་ཕྱིར། །དེ་ཡི་རྒྱུ་ཉིད་གཞལ་བྱར་འགྱུར།། ༡༦༡ དོན་དེ་མཐོང་མེད་རས་འདབ་བཞིན།

།དེ་ཡིས་འབྲས་བུའང་རྟོགས་པ་མེད།། ཅེས་སྨོས་ཏེ། དེ་ལྟར་ཡིན་ན་ཡན་ལག་ཅན་དེའི་རྒྱུ་རྡུལ་ཕྲ་རབ་ཀྱི་ལྕི་ཉིད་སྲང་གིས་གཞལ་བྱར་འགྱུར་ཏེ། ཡུངས་ཀར་གཅིག་ནས་སྟོང་གི་བར་གྱི་ལྕིད་དག་ཀྱང་ཆུང་ངུ་ཤིན་ཏུ་རྟོགས་པར་དཀའ་བས་ན། འབྲས་བུའི་ལྕིད་ནི་སྲང་གིས་མི་རྟོགས་པའི་ཕྱིར། འདོད་ན། ཕྲ་རབ་ལ་སོགས་པའི་ཡན་ལག་ལ་ལྕིད་མེད་པས་ཡན་ལག་ཅན་དུ་རྟོགས་པའི་ཁས་བླངས་འགལ་ལོ། །དེས་ན་ཡན་ལག་ཅན་རྫས་གཞན་ཚད་མས་མི་འགྲུབ་སྟེ། ཡན་ལག་གི་ལྕིད་ཀྱི་དོན་དེ་ཡོད་ཀྱང༌། རས་བལ་གྱི་འདབ་མའི་ལྕིད་བཞིན་དུ་ཚད་མས་མཐོང་བ་མེད་ལ། དེའི་འབྲས་བུ་ཡན་ལག་ཅན་གྱི་ལྕིད་ཀྱང་སྣང་རུང་ཚད་མས་རྟོགས་པ་མེད་པའི་ཕྱིར་རོ།། གཉིས་པ་ཡོན་ཏན་ཐམས་ཅད་མི་རྟོགས་པ་ནི། ལྕིད་ཉིད་རྟོགས་མེད་བཞིན་དུ་དེའི། །ཡོན་ཏན་ཐམས་ཅད་རྟོཌ་མེད་ཕྱིར།། ༡༦༢ མ་ཤ་ལ་སོགས་ལྷག་ཡོད་མིན། །དམའ་མེད་དེ་ནི་ཉེར་མཚོན་ཏེ། །གཟུགས་སོགས་ལྷག་དང་ལྷག་ཅི་བཞིན། །རང་གི་དབང་པོས་མཐོང་མེད་ཕྱིར།། ༡༦༣ ཞེས་སྨོས་ཏེ། གལ་ཏེ་ལྕིད་མི་རྟོགས་ཀྱང་འབྲས་བུ་གཟུགས་སོགས་ཀྱི་སྒོ་ནས་རྟོགས་སོ་ཞེ་ན། མ་ཤ་ལ་སོགས་པ་ཆོས་ཅན། རང་གི་ཡན་ལག་ལ་མེད་པའི་གཟུགས་ཀྱི་ཡོན་ཏན་ལྷག་པོ་ཡོད་པ་མ་ཡིན་ཏེ། རང་གི་ཡན་ལག་ལ་མེད་པའི་རེག་བྱའི་ཡོན་ཏན་ལྕིད་ཉིད་རྟོགས་པ་མེད་པ་དེ་བཞིན་དུ་དེ་ཡི་ཡོན་ཏན་ལྷག་པོ་ཐམས་ཅད་རྟོགས་པ་མེད་པའི་ཕྱིར། དེ་ལྟར་ན་སློབ་དཔོན་གྱིས་ཡོན་ཏན་ཐམས་ཅད་འགོག་ན་ལྕིད་ཁོ་ན་བཀག་པ་མི་འཐད་དོ་ཞེ་ན། སྲང་དམའ་བའི་ཁྱད་པར་འཛིན་པ་མེད་པའི་ཕྱིར་ཞེས་གསུངས་པ་དེ་ནི་ཆོས་ཅན། ལྕིད་བཀག་པས་ཉེ་བར་མཚོན་ཏེ་རང་གི་ཡན་ལག་ལ་མེད་པའི་གཟུགས་ལ་སོགས་པའི་ཡོན་ཏན་ལྷག་པོ་ཐམས་ཅད་འགོག་པ་ཡིན་ཏེ། རང་གི་ཡན་ལག་ལ་མེད་པའི་ཡོན་ཏན་ལྷག་པོ་ཡོད་ན་ཅི་ལྟ་བ་བཞིན་དུ་སྣང་དུ་རུང་བ་ལས་རང་གི་ཡུལ་ཅན་གྱི་དབང་པོས་མཐོང་བ་མེད་པའི་ཕྱིར། གསུམ་པ་དེས་རིགས་ཅན་གཞན་ཡང་ཁེགས་པ་ནི།

ཁས་བླངས་རང་གི་ཚིག་སོགས་ཀྱིས། །གནོད་པ་དག་ནི་སྲིད་པས་ན། །ཇི་སྐད་བཤད་པའི་ཕྱོགས་ཀྱིས་ནི། །དཔེར་བརྗོད་གཞན་ཡང་རྟོགས་པར་བྱ།། ༡༦༤ ཞེས་སྨོས་ཏེ། ཆོས་ཀྱི་ངོ་བོ་འགོག་པའི་དམ་བཅའ་ལ་ཚད་མ་བཞིས་གནོད་ཚུལ་ཇི་སྐད་བཤད་པའི་ཕྱོགས་ཀྱིས་ནི་དཔེར་བརྗོད་ནས་གསུངས་པ་ཆོས་ཅན། དམ་བཅའ་གཞན་གསུམ་པོ་ལའང་ཚད་མ་བཞིས་གནོད་ཚུལ་རྟོགས་པར་བྱ་སྟེ། དེ་ལ་ཁས་བླངས་སྔ་ཕྱི་དང་རང་ཚིག་དངོས་ཤུགས་དང༌། སོགས་པ་མངོན་རྗེས་གཉིས་ཀྱིས་གནོད་པ་དག་ནི་སྲིད་པས་ནའོ། །གྲགས་པས་ཀྱང་གནོད་ཅེས་པ་ནི་ལྷས་སོ།། འདི་ལ་སློབ་དཔོན་གྱིས་མངོན་སུམ་ཉིད་མིན་པར་ཐལ་བའི་ཕྱིར་རོ། །ཞེས་དང༌། སྲང་དམའ་བའི་ཁྱད་པར་མི་འཛིན་པའི་ཕྱིར་རོ་ཞེས་པ་ལ་མངོན་རྗེས་གཉིས་དང༌། ཡོན་ཏན་དང་རྫས་དག་རྫས་མ་ཡིན་པར་ཐལ་བའི་ཕྱིར་ཞེས་པས་ཁས་བླངས་དང་རང་ཚིག་འགལ་ཚུལ་གསལ་བར་བསྟན་པ་ཡིན་ནོ།།གཉིས་པ་གཞན་ལུགས་ཀྱི་བསྒྲུབ་བྱ་བཤད་པ་ལ་གསུམ། གཞན་ལུགས་ཀྱི་མཚན་ཉིད་དགག །མཚན་གཞི་དགག །ཉེས་སྤོང་གི་ལན་དགག་པའོ། །དང་པོ་ནི། བྱ་བ་དུས་གསུམ་ཡུལ་ཅན་ཕྱིར། །དེ་ལྟའི་བདག་མིན་གཞན་དག་ལ།། དེ་ལྟར་བཀོད་པ་དེ་ཡི་ཚེ། །མི་འདོད་ན་ཡང་བསྒྲུབ་བྱར་འགྱུར།། ༡༦༥ ཤེས་བྱེད་སྐབས་ཀྱིས་མ་གྲུབ་པ། །ཐམས་ཅད་རྟོགས་པར་བྱེད་པ་ཡིན།། དེ་ཕྱིར་བསྒྲུབ་པར་བྱ་བའི་སྒྲ། །འདོད་པའི་ཁྱད་པར་ལ་བརྟེན་མིན།། ༡༦༦ དེས་ན་དཔེ་དང་གཏན་ཚིགས་དག །མ་གྲུབ་དཔེར་ནི་བྱས་པ་ཡིན།། གཞན་དུ་རི་བོང་རྭ་ལ་སོགས། །མ་གྲུབ་ཀུན་ཀྱང་བསྒྲུབ་བྱར་འགྱུར།། ༡༦༧ ཞེས་སྨོས་ཏེ། རིགས་པ་ཅན་པ་ན་རེ། བསྒྲུབ་བྱར་བསྟན་བྱ་བ་བསྒྲུབ་བྱའི་མཚན་ཉིད་ཡིན་ཅེས་ཟེར་རོ། །སྒྲ་རེག་བྱར་གྲུབ་ཟིན་དེ་ལྟ་བུའི་བདག་ཉིད་མ་ཡིན་པའི་གཞན་ཕྱི་རྒོལ་དག་ལ་སྒྲ་རྟག་སྟེ། རེག་པར་བྱ་བ་ཡིན་པའི་ཕྱིར་བློ་བཞིན་ཞེས་དེ་ལྟར་བཀོད་དེ། བརྗོད་པའི་ཚེ་སྒྲ་བློ་རེག་པར་བྱ་བ་ཡིན་པ་ཆོས་ཅན། རྒོལ་བས་མི་འདོད་ནའང་བསྒྲུབ་བྱར་འགྱུར་ཏེ།

བསྒྲུབ་བྱར་བསྟན་བྱ་བ་ཡིན་པའི་ཕྱིར། བྱ་བ་ཞེས་པའི་སྒྲ་དེ་དུས་གསུམ་ཀའི་ཡུལ་ཅན་ཡིན་པའི་ཕྱིར་དང༌། བསྒྲུབ་པར་བྱ་བ་བསྟན་པར་བྱ་བ་ཞེས་པའི་སྒྲ་ནི་རྒོལ་བའི་འདོད་པའི་ཁྱད་པར་ད་ལྟ་བསྒྲུབ་བྱར་གཟུང་བཞིན་པ་ལ་བརྟེན་པ་མ་ཡིན་ཏེ། བསྟན་བྱ་བའི་སྒྲ་དེས་ཤེས་བྱེད་སྐབས་ཀྱིས་མ་གྲུབ་པ་ཐམས་ཅད་རྟོགས་པར་བྱེད་པ་ཡིན་པ་དེའི་ཕྱིར། རིགས་པ་ཅན་པའི་འདོད་པ་ཤེས་བྱེད་སྐབས་ལ་བལྟོས་པ་དེས་ན་ཀུན་ལས་བཏུས་པར་དཔེ་དང་གཏན་ཚིགས་དག་མ་གྲུབ་པ་དཔེར་བྱས་པ་ཡིན་ལ། གཞན་དུ་རི་བོང་རྭ་ལ་སོགས་མ་གྲུབ་པ་ཀུན་བསྒྲུབ་བྱར་འགྱུར་ཞེས་སུན་འབྱིན་རིགས་པ་ལས་མ་བརྗོད་པའི་ཕྱིར། སྐྱོན་མེད་དེ། དཔེ་རྟགས་མ་གྲུབ་པ་ནི་བྱ་བྱེད་ལས་གསུམ་གྱི་ནང་ནས་ལས་མ་ཡིན་ཏེ། འདིར་བྱ་བ་ཞེས་ལས་བྱ་བའི་རྐྱེན་བརྗོད་པའི་ཕྱིར་དང༌། ཡན་ལག་ལྔའི་ནང་ནས་དམ་བཅའི་ཡན་ལག་མ་ཡིན་པའི་ཕྱིར་དང༌། ཁས་བླངས་པའི་གྲུབ་མཐའ་མ་ཡིན་པའི་ཕྱིར་ཞེ་ན། ཐམས་ཅད་རྣམ་འགས་མ་གྲུབ་ཕྱིར། །དེས་ན་ལས་ལ་སོགས་པ་ཡི།། ཁྱད་པར་ཉེ་བར་བཀོད་པ་ཡི། །ལན་གྱིས་རྣམ་འབྱེད་ནུས་མ་ཡིན།། ༡༦༨ སྔར་མ་གྲུབ་པའི་རང་བཞིན་ཕྱིར། །བསྒྲུབ་བྱའི་ཡན་ལག་ཅེས་རུང་མིན། །གང་གིས་ཁས་བླངས་མཚན་ཉིད་འགྱུར། །དེ་ཡང་བསྒྲུབ་བྱ་ཉིད་དུ་མཚུངས།། ༡༦༩ ཞེས་སྨོས་ཏེ། དཔེ་རྟགས་མ་གྲུབ་པ་ཐམས་ཅད་ཆོས་ཅན། ལས་ལ་སོགས་པའི་ཁྱད་པར་ཉེ་བར་བཀོད་པའི་ལན་གྱིས་བསྒྲུབ་བྱ་ལས་རྣམ་པར་འབྱེད་ནུས་པ་མ་ཡིན་ཏེ། ཤེས་བྱེད་སྐབས་ཀྱི་རྒོལ་བའི་རྣམ་པ་འགས་མ་གྲུབ་པའི་ཕྱིར། བསྒྲུབ་བྱའི་ཡན་ལག་མ་ཡིན་ཅེས་ཟེར་བའང་རུང་བ་མ་ཡིན་ཏེ། རྒོལ་བ་དེས་སྔར་མ་གྲུབ་པའི་རང་བཞིན་ཡིན་པའི་ཕྱིར། གཞན་ཡང་དཔེ་རྟགས་མ་གྲུབ་པ་ཆོས་ཅན། བསྒྲུབ་བྱ་ཉིད་དུ་མཚུངས་པར་ཐལ། རྒོལ་བ་གང་གིས་ཁས་བླངས་པ་དེས་ཁས་བླངས་པའི་གྲུབ་མཐའི་མཚན་ཉིད་དུ་འགྱུར་ལ། དེའང་ཁྱོད་ལ་ཚང་བའི་ཕྱིར་རོ།། གཉིས་པ་མཚན་གཞི་དགག་པ་ལ་གསུམ།

མདོའི་འགྲེལ་པས་ཁ་བསྐང་སྟེ་སྐྱོན་བརྗོད་པའི་ཚུལ། རྩ་བས་སྐྱོན་བརྗོད་པའི་ཚུལ། རང་ལ་མཚུངས་པ་སྤང་བའོ། །དང་ པོ་ནི། ཚོགས་པ་བསྒྲུབ་བྱ་ཉིད་ཡིན་ཀྱང༌། །གཉིས་པོ་ཕན་ཚུན་ཁྱད་པར་ཅན།། བསྒྲུབ་བྱ་དེ་ཚེ་གཏན་ཚིགས་དང༌། །དཔེ་ཡི་མཚན་ཉིད་མ་གྲུབ་འགྱུར།། ༡༧༠ ཞེས་སྨོས་ཏེ། བསྒྲུབ་བྱའི་མཚན་ཉིད་དེ་ལྟར་ཡིན་ན། དེའི་མཚན་གཞི་གང༌། གལ་ཏེ་ཆོས་ཆོས་ཅན་ཚོགས་པའི་སྤྱི་དོན་གཞན་བསྒྲུབ་བྱ་ཉིད་ཡིན་ནོ་ཞེས་ཟེར་ནའང་ཆོས་ཆོས་ཅན་ཡན་གར་བ་ལ་བརྗོད་པའི་ཉེས་པས་གནོད་དེ། ཆོས་ཆོས་ཅན་གཉིས་པོ་ཕན་ཚུན་ཁྱད་པར་དུ་བྱས་པ་ཅན་གྱི་ཚོགས་སྤྱི་དོན་གཞན་བསྒྲུབ་བྱའི་མཚན་གཞི་ཡིན་པ་དེའི་ཚེ་གཏན་ཚིགས་དང་དཔེའི་མཚན་ཉིད་མ་གྲུབ་པར་འགྱུར་བའི་ཕྱིར་ཏེ། དེའི་ཚེ་ཆོས་དང་ཆོས་ཅན་མཐུན་པའི་དཔེ་མེད་པ་དང་རྟགས་བཀོད་པ་དོན་མེད་པའི་སྐྱོན་གཉིས་ཀ་གནས་པའི་ཕྱིར་རོ། །མདོའི་རང་འགྲེལ་ལས། ìགལ་ཏེ་གཉིས་ཀ་ཡིན་ན་སྐྱོན་ཀྱང་གཉིས་ཀའོ།།î ཞེས་གསུངས་པའི་དོན་ནོ།། གཉིས་པ་རྩ་བས་སྐྱོན་བརྗོད་པའི་ཚུལ་ནི། མི་སྲིད་ཕྱིར་ན་བསྒྲུབ་བྱའི་སྒྲ། །གལ་ཏེ་ཆོས་ཅན་ལ་འཇུག་འདོད།། བསྟན་བཅོས་ཅི་བྱ་ཅི་རིགས་པར། །རང་ཉིད་འཇུག་པར་འགྱུར་བ་ཡིན།། ༡༧༡ ཅེས་སྨོས་ཏེ། གལ་ཏེ་བསྒྲུབ་བྱའི་སྒྲ་ཚོགས་པ་ལ་འཇུག་པ་མི་སྲིད་པའི་ཕྱིར། བསྒྲུབ་བྱའི་སྒྲ་ནི་ཆོས་དང་ཆོས་ཅན་གང་རུང་ལ་འཇུག་པར་འདོད་ཅེ་ན། བསྟན་བཅོས་སུ་བསྒྲུབ་བྱའི་མཚན་ཉིད་བཤད་པས་ཅི་བྱ་སྟེ། ཅི་རིགས་པར་ཕྱི་རྒོལ་རང་ཉིད་ཀྱིས་གྲུབ་ཟིན་པའི་ཆོས་ཅན་ཡང་བསྒྲུབ་བྱར་ཁས་ལེན་པ་ལ་འཇུག་པར་འགྱུར་བ་ཡིན་པའི་ཕྱིར་ཞེས་ཤཱཀྱ་བློའིའོ།།

རྒྱན་ནི། ìབསྒྲུབ་བྱ་དང་རྟགས་དང་དཔེ་ཆོས་ཅན་དེ་དག་གི་མཚན་ཉིད་སྟོན་པའི་བསྟན་བཅོས་ཅི་བྱ་སྟེ་དོན་མེད་པར་ཐལ། ཅི་རིགས་པར་རང་ཉིད་འཇུག་པར་འགྱུར་བ་ཡིན་གྱི། མཚན་ཉིད་ཀྱི་ཚིག་གིས་བརྗོད་པ་ལྟར་གཤིས་ལ་མི་གནས་པའི་ཕྱིར།îཞེས་སོ།། གསུམ་པ་རང་ལ་མཚུངས་པ་སྤང་བ་ནི། སྒྲུབ་བྱེད་བསྟན་པའི་ཤུགས་ཉིད་ལས། །དོན་དེ་བསྒྲུབ་བྱ་ཉིད་དུ་རྟོཌ། །གཏན་ཚིགས་སོཌ་མཚན་གྱིས་ཁྱབ་ཕྱིར། །སྒྲུབ་པར་བྱེད་ལ་དོགས་པའང་མེད།། ༡༧༢ ཅེས་སྨོས་ཏེ། དེ་ལྟར་ན་བསྒྲུབ་བྱའི་མཚན་གཞི་ལ་བརྟགས་ན་ཁྱེད་རང་ལའང་མཚུངས་སོ་ཞེ་ན། སློབ་དཔོན་ཆོས་ཀྱི་གྲགས་པ་ཆོས་ཅན། རིགས་པ་ཅན་པ་ལ་བརྗོད་པའི་ཉེས་པ་རང་ལ་མཚུངས་པ་མ་ཡིན་ཏེ། སྒྲུབ་བྱེད་དངོས་སུ་བསྟན་པའི་ཤུགས་ཉིད་ལས་གྲུབ་བསལ་མེད་ཅིང་དཔག་འདོད་ཀྱི་ཡུལ་དུ་བྱས་པའི་དོན་དེ་བསྒྲུབ་བྱ་ཉིད་དུ་རྟོཌ་པའི་ཕྱིར། འོ་ན་ཁྱེད་རང་ལ་ཡང་དཔེ་རྟགས་མ་གྲུབ་པ་བསྒྲུབ་བྱའི་མཚན་གཞིར་ཐལ་ལོ་ཞེ་ན། སློབ་དཔོན་ཆོས་ཀྱི་གྲགས་པ་ཆོས་ཅན། སྒྲུབ་པར་བྱེད་པ་ཉིད་དུ་བཀོད་བཞིན་པ་ལ་བསྒྲུབ་བྱར་དོགས་པའང་མེད། དཔེ་རྟགས་མ་གྲུབ་པ་ལ་གཏན་ཚིགས་དང་དཔེ་ལ་སོགས་པ་སྒྲུབ་བྱེད་ཀྱི་དབང་དུ་བྱས་པའི་མཚན་ཉིད་ཀྱིས་ཁྱབ་པའི་ཕྱིར། གསུམ་པ་ཉེས་སྤོང་གི་ལན་དགག་པ་ནི། སྔར་ངེས་གཟུང་ན་དེ་ཡིས་ན། །དམ་བཅའི་མཚན་ཉིད་བརྗོད་དོན་མེད། །དེ་ཕྱིར་ཤུགས་ཀྱིས་དེར་བརྗོད་པས། །ཁྱབ་པའི་འབྲས་ཅན་ཡིན་པར་རྟོཌ།། ༡༧༣ ཞེས་སྨོས་ཏེ། གལ་ཏེ་བསྟན་བྱ་བའི་སྒྲ་དུས་གསུམ་ལ་འཇུག་པས་གནོད་པ་མེད་དེ། དམ་བཅའི་མཚན་ཉིད་ལ་ངེས་གཟུང་སྨོས་དགོས་སོ་ཞེ་ན། བསྒྲུབ་བྱ་ཁོ་ན་བསྟན་པར་བྱ་ཞེས་པའམ། བསྒྲུབ་བྱར་བསྟན་པར་བྱ་བ་ཁོ་ན་ཞེས་ཟེར་བ་གང་ཡིན། དང་པོ་ལྟར་བསྟན་བྱ་བའི་སྔར་ངེས་གཟུང་སྦྱོར་ན་རིགས་པ་ཅན་པ་དེ་ཡིས་ནི་དམ་བཅའ་མཚན་ཉིད་དུ་ངེས་གཟུང་བརྗོད་པ་དོན་མེད་པར་ཐལ། དམ་བརྗོད་ཀྱང་རྟགས་མ་གྲུབ་པ་བརྗོད་པ་དམ་བཅའ་མ་ཡིན་པར།

གལ་ཏེ་སྒྲུབ་པར་སྒྲུབ་བྱེད་ཕྱིར། །ཞེས་པར་ཁས་བླངས་ཟིན་པའི་ཕྱིར་རོ། །དེའི་ཕྱིར་ཤུགས་ཀྱིས་བསྒྲུབ་བྱ་བརྗོད་པ་ཞེས་པ་དེར་ཁོ་ནའི་ཚིག་བརྗོད་པས་ན་བསྒྲུབ་བྱ་བརྗོད་པ་ལ་དམ་བཅའ་ཁྱབ་པའི་འབྲས་བུ་ཅན་ཡིན་པར་རྟོགས་པས་དམ་བཅའི་མཚན་ཉིད་ནི་རིགས་སོ།། གསུམ་པ་དམ་བཅའ་ལྟར་སྣང་གི་དཔེ་དགག་པ་ལ་གཉིས། འགལ་བའི་ཚུལ་ལ་དཔྱད་ནས་དགག །དཔེར་བརྗོད་ལ་དཔྱད་ནས་དགག་པའོ། ། དང་པོ་ནི། འགལ་བ་འདོད་དང་འབྲེལ་མེད་དེ། །ཕན་མེད་ལྷན་ཅིག་མི་གནས་ལ།། དེ་ལྟར་ན་ནི་རྟགས་ཀྱི་སྐྱོན། །ཐམས་ཅད་དམ་བཅའི་སྐྱོན་དུ་འགྱུར།། ༡༧༤ ཕྱོགས་སྐྱོན་གཞན་ལ་བལྟོས་པ་ནི། །མ་ཡིན་ཅེས་ཀྱང་བསྟན་ཟིན་ཏོ།། འདོད་ལ་མེད་ནའང་མ་གྲུབ་ཡིན།། ཅེས་སྨོས་ཏེ། དམ་བཅའ་རྟགས་དང་འགལ་བ་དམ་བཅའི་སྐྱོན་ཡིན་ཏེ། དཔེར་ན་སྒྲ་རྟག་སྟེ། ཐམས་ཅད་མི་རྟག་པའི་ཕྱིར་ཞེས་པ་ལྟ་བུའོ་ཞེས་རིགས་པ་ཅན་པ་རྣམས་ཟེར་རོ། ། རྟགས་བསྒྲུབ་བྱ་དང་འགལ་བར་འདོད་པའི་དོན་གང་ཡིན། དེ་དང་འབྲེལ་བ་མེད་པ་དེའོ་ཞེ་ན། འབྲེལ་མེད་དེ་ཡང་རྟགས་ཀྱི་བསྒྲུབ་བྱ་བསྒྲུབ་པ་ལ་ཕན་པ་མེད་པ་ལ་བྱེད་དམ། རྟགས་ཆོས་ཅན་དང་ལྷན་ཅིག་མི་གནས་པ་ལ་བྱེད། དང་པོ་ལྟར་དམ་བཅའི་སྐྱོན་ཡིན་པ་དེ་ལྟར་ན་ནི་རྟགས་ཀྱི་སྐྱོན་ཐམས་ཅད་དམ་བཅའི་སྐྱོན་དུ་འགྱུར་ལ། ཕྱོགས་སྐྱོན་དེ་གཞན་རྟགས་ལ་བལྟོས་པའི་སྐྱོན་མ་ཡིན་ནོ་ཞེས་ཀྱང་སྔར། ཡན་ལག་ཕྱི་མ་ལ་བལྟོས་སྐྱོན། །ཞེས་པར་བསྟན་ཟིན་ཏོ། །གཉིས་པ་ལྟར་རྟགས་ཤེས་འདོད་ཆོས་ཅན་ལ་མེད་ནའང་ཕྱོགས་ཆོས་མ་གྲུབ་པས་རྟགས་སྐྱོན་ཁོ་ན་ཡིན་ནོ།། གཉིས་པ་དཔེར་བརྗོད་ལ་དཔྱད་ནས་དགག་པ་ལ་གཉིས། རྟགས་དང་དམ་བཅའ་མི་འགལ་བ། སྦྱོར་བ་དེའི་གཏན་ཚིགས་མ་གྲུབ་པའོ། །དང་པོ་ནི། མི་རྟག་གཏན་ཚིགས་དང་ལྡན་པས།། ༡༧༥ སྒྲ་ལ་དེ་ལྟར་རྗོད་བྱེད་ན། །དེ་ལྟར་དེ་ནི་བཟློག་པར་འགྱུར།། འདི་ལ་དཔེ་བསྟན་པ་ཉིད་ལས། །དོན་གཞན་ཅི་ཞིག་མཐོང་བ་ཡོད།། ༡༧༦

ཁྱད་པར་ལ་ནི་གཞན་བརྗོད་ནས། །སྤྱི་ནི་རྗེས་སུ་འཇུག་པས་ན།། དེ་ཁྱབ་མ་ཡིན་སྤྱི་རྗེས་སུ། །འཇུག་ལ་འབྲས་བུའང་ཅི་ཞིག་ཡོད།། ༡༧༧ དེ་ཕྱིར་སྒྲ་ལ་གནས་པ་ཡི། །མི་རྟག་ཉིད་ཀྱིས་སེལ་ཞེས་གསུངས།། ཞེས་སྨོས་ཏེ། སྒྲ་རྟག་སྟེ། ཐམས་ཅད་ཀྱི་ཁོངས་སུ་འདུས་ན་མི་རྟག་པས་ཁྱབ་པའི་ཕྱིར་ཞེས་སྨོས་པའི་སྦྱོར་བ་འདི་ལ་ཆོས་ཅན། ཐམས་ཅད་མི་རྟག་པའི་གཏན་ཚིགས་དང་ལྡན་པས་སྒྲ་ལ་རྟག་པ་དེ་ལྟར་རྗོད་པར་བྱེད་ན་ཐམས་ཅད་མི་རྟག་པ་ཡིན་པ་དེ་ལྟར་སྒྲ་རྟག་པ་དེ་ནི་བཟློག་པར་འགྱུར་ན་ཡང་སྒྲ་མི་རྟག་པར་བསྟན་པ་མ་ཡིན་ཏེ། སྒྲ་རྟག་པར་བསྒྲུབ་པའི་མི་མཐུན་དཔེ་བསྟན་པ་ཉིད་ལས་དོན་གཞན་སྒྲ་མི་རྟག་པ་བསྟན་པར་མཐོང་བ་ཅི་ཞིག་ཡོད་དེ་མེད་པའི་ཕྱིར། དེས་ན་སྦྱོར་བ་དེ་ཆོས་ཅན། དམིགས་བསལ་དུ་སྒྲ་ལ་མི་རྟག་པ་དེ་ཁྱབ་པ་མ་ཡིན་པར་བསྟན་ནས་ཐམས་ཅད་མི་རྟག་ཅེས་སྤྱིར་བཏང་གི་ཚིག་རྗོད་བྱེད་དུ་རྗེས་སུ་འཇུག་པ་ལ་འབྲས་བུའང་ཅི་ཞིག་ཡོད་དེ། ཁྱད་པར་སྒྲ་ལ་ནི་གཞན་རྟག་པ་བརྗོད་ནས་ཐམས་ཅད་མི་རྟག་པར་བརྗོད་པའི་སྤྱི་སྒྲ་དེ་ནི་སྒྲ་ལ་ཡང་རྗེས་སུ་འཇུག་པས་ནའོ། །དེའི་ཕྱིར་ཀུན་ལས་བཏུས་པར་སྒྲ་ལ་གནས་པའི་མི་རྟག་པ་ཉིད་ཀྱིས་རྟག་པ་སེལ་བར་གསུངས་ཏེ། གལ་ཏེ་སྒྲ་ལ་གནས་པ་ཡིན་ན་གཏན་ཚིགས་ཀྱི་དམ་བཅའ་བ་ནི་སེལ་བར་འགྱུར་རོ་ཞེས་གསུངས་པའི་ཕྱིར་རོ།། གཉིས་པ་སྦྱོར་བ་དེའི་གཏན་ཚིགས་མ་གྲུབ་པ་ལ་བཞི། སྦྱོར་བ་དེའི་རྟགས་ངོས་གཟུང༌། ཀུན་ལ་གྲགས་པའི་ཐམས་ཅད་ལ་གཞན་ཡིན་མ་གྲུབ། ཉི་ཚེ་བའི་ཐམས་ཅད་ལ་གཞན་ཡིན་མ་གྲུབ། རྩོད་པ་སྤང་བའོ། །དང་པོ་ནི། ཡུལ་གཞན་ལ་ནི་འགལ་སྨྲ་བས། །སྒྲ་ནི་གཞན་དུ་བརྗོད་པ་ཡིན།། ༡༧༨ ཅེས་སྨོས་ཏེ། འོ་ན་སྦྱོར་བ་དེས་རྟགས་སུ་གང་བསྟན་པ་ཡིན་ཅེ་ན། སྦྱོར་བ་དེ་ཆོས་ཅན། སྒྲ་ནི་ཐམས་ཅད་ལས་གཞན་དུ་བརྗོད་པ་ཡིན་ཏེ། སྒྲ་རྟག་པར་བསྟན་ནས་སྒྲ་ལས་ཡུལ་གཞན་ཐམས་ཅད་ལ་ནི་རྟག་པ་དང་འགལ་བ་མི་རྟག་པར་སྨྲས་པའི་ཕྱིར།

བསམ་པ་ནི་གང་ཐམས་ཅད་ཀྱི་ཁོངས་སུ་འདུས་ན་མི་རྟག་པས་ཁྱབ་ལ། སྒྲ་ནི་རྟག་སྟེ། ཐམས་ཅད་ཀྱི་ཁོངས་སུ་མ་འདུས་པའི་ཕྱིར་ཞེས་པའོ།། གཉིས་པ་ཀུན་ལ་གྲགས་པའི་ཐམས་ཅད་ལ་གཞན་ཡིན་མ་གྲུབ་པ་ནི། སྤྱི་ནི་ཁྱད་པར་མི་སྤོང་ཕྱིར། །དེ་ཡང་འཐད་པ་མ་ཡིན་ནོ།། དཔེར་ན་སྐབས་འགར་ཤིང་ཤ་བ། །ཉིད་ནི་ཤིང་མིན་ཅེས་པ་བཞིན།། ༡༧༩ ཐམས་ཅད་མཉན་པ་གཅིག་ཉིད་ལ། །འཇུག་པ་འགོག་འགྱུར་དེ་ཙམ་གྱིས།། ཐམས་ཅད་མིན་མིན་ཁྱད་པར་ཀུན། །དེ་མེད་ན་དེ་མེད་འགྱུར་ཕྱིར།། ༡༨༠ ཞེས་སྨོས་ཏེ། སྒྲ་ཐམས་ཅད་ཀྱི་ཁོངས་སུ་མ་འདུས་པ་དེ་ཡང་འཐད་པ་མ་ཡིན་ཏེ། ཐམས་ཅད་ཅེས་པ་སྤྱིའི་སྒྲས་ནི་ཁྱད་པར་སྒྲ་དེ་མི་སྤོང་བའི་ཕྱིར། དཔེར་ན་སྐབས་འགར་ཤིང་ཤ་བ་ཉིད་ནི་ཤིང་མིན་ཅེས་པའི་ངག་དེས་ཤ་བ་ཁོ་ན་ཤིང་ཡིན་པ་འགོག་གི། ཤ་བ་ཤིང་ཡིན་པ་མི་འགོག་པ་དེ་བཞིན་དུ་ཐམས་ཅད་ཅེས་པའི་མཉན་པ་དེ་སྒྲ་གཅིག་པུ་ཉིད་ལ་འཇུག་པ་འགོག་པར་འགྱུར་བ་དེ་ཙམ་གྱིས་སྒྲ་དེ་ཐམས་ཅད་ཀྱི་ཁོངས་སུ་འདུས་པ་མིན་པ་མིན་ཏེ། ཁྱད་པར་སྒྲ་སོགས་ཀྱི་ཆོས་ཀུན་ལ་ཐམས་ཅད་ཅེས་པའི་མཉན་པ་འཇུག་པ་མེད་ན་ཐམས་ཅད་ཀྱི་ཁོངས་སུ་འདུས་པ་དེ་མེད་པར་འགྱུར་བའི་ཕྱིར། གསུམ་པ་ཉི་ཚེ་བའི་ཐམས་ཅད་ལ་གཞན་ཡིན་མ་གྲུབ་པ་ནི། ཤེས་བྱ་ཤེས་བྱེད་ཐ་དད་ཕྱིར། །ཆོས་ཅན་གཏན་ཚིགས་དངོས་འགྱུར་ནི།། ཤེས་བྱེད་ཉིད་དུ་མ་གྲུབ་ཕྱིར། །ཆོས་ཅན་རང་སྒྲུབ་བྱེད་མ་གྲུབ།། ༡༨༡ ཅེས་སྨོས་ཏེ། གལ་ཏེ་སྒྲ་མ་ཡིན་ཐམས་ཅད་ཀྱི་ཁོངས་སུ་མ་འདུས་པའི་ཕྱིར་ཞེས་པ་སྦྱོར་བ་དེའི་རྟགས་སུ་འགྱུར་བས་ཕྱོགས་ཆོས་མ་གྲུབ་པ་ཡིན་ནོ་ཞེ་ན། ཆོས་ཅན་སྒྲ་རང་ཉིད་ནི་སྒྲ་རྟག་པའི་སྒྲུབ་བྱེད་དུ་མ་གྲུབ་སྟེ། ཆོས་ཅན་གཏན་ཚིགས་ཀྱི་དངོས་པོར་གྱུར་པ་ནི་ཤེས་བྱེད་ཉིད་དུ་མ་གྲུབ་པའི་ཕྱིར་ཏེ། བསྒྲུབ་བྱ་འགྲུབ་པ་ལ་ཤེས་པར་བྱ་བའི་ཆོས་ཅན་དང་ཤེས་བྱེད་གཏན་ཚིགས་ཐ་དད་པ་དགོས་པའི་ཕྱིར་རོ།། བཞི་པ་རྩོད་པ་སྤང་བ་ལ་དྲུག

།ལྡོག་པ་ཐ་དད་པའི་ཁྱད་པར། དེ་དོན་ལ་མ་གྲུབ་པ། དེ་ཡང་རྟོག་པས་བཏགས་པ། ཐ་སྙད་ཀྱི་རྟེན་དུ་རུང་བ། དེ་ཉིད་འདིར་མ་གྲུབ་པ། ལྡོག་པ་ཐ་དད་རྟགས་སུ་རུང་བའི་དཔེའོ། །དང་པོ་ནི། དངོས་པོ་ཀུན་ལ་ཆོས་དང་ནི། །ཆོས་ཅན་རྣམ་དབྱེ་མེད་པའི་ཕྱིར།། ཀུན་ལ་ཉེས་མཚུངས་ཞེ་ན་མིན། །ལྡོག་པ་ཁྱད་པར་ཡོད་ཕྱིར་རོ།། ༡༨༢ ཞེས་སྨོས་ཏེ། གལ་ཏེ་བྱས་པས་སྒྲ་མི་རྟག་པར་བསྒྲུབ་པ་ལ་སོགས་པའི་རྟགས་ཀུན་ལ་ཕྱོགས་ཆོས་མ་གྲུབ་པའི་ཉེས་པ་མཚུངས་ཏེ། སྒྲ་བྱས་མི་རྟག་པའི་དངོས་པོ་ཀུན་ལ་ཆོས་དང་ཆོས་ཅན་གྱི་རྣམ་དབྱེ་མེད་པའི་ཕྱིར་ཞེ་ན། རྣམ་དབྱེ་མེད་པ་མ་ཡིན་ཏེ། ལྡོག་པ་ཐ་དད་པའི་ཁྱད་པར་ཡོད་པའི་ཕྱིར་རོ།། གཉིས་པ་དེ་དོན་ལ་མ་གྲུབ་པ་ནི། དོན་དམ་པར་ནི་རྣམ་དཔྱད་ན། །དེ་ལྟ་བུར་གྱུར་མ་གྲུབ་ཕྱིར།། ཀུན་རྫོབ་པ་ཡི་དངོས་རྣམས་ལ། །དེ་ཉིད་གཞན་ཉིད་འགོག་པར་འགྱུར།། ༡༨༣ ཞེས་སྨོས་ཏེ། ཀུན་རྫོབ་པའི་བློ་རྟོག་པའི་ངོར་སྒྲ་བྱས་མི་རྟག་པའི་དངོས་པོ་རྣམས་ལ་གཅིག་པ་དེ་ཉིད་དང༌། གཞན་ཉིད་ཡིན་པ་དེ་ཡང་དོན་དམ་པར་འགོག་པར་འགྱུར་ཏེ། དོན་དམ་པར་མི་རིགས་པས་རྣམ་པར་དཔྱད་ན་ལྡོག་པ་ཐ་དད་པ་དེ་ལྟ་བུར་གྱུར་པ་མ་གྲུབ་པའི་ཕྱིར་རོ།། གསུམ་པ་དེ་ཡང་རྟོག་པས་བཏགས་པ་ནི། དཔག་བྱ་དཔོག་པར་བྱེད་པ་ཡི། །དོན་གྱི་ཐ་སྙད་གནས་པ་འདི།། ཤེས་པ་ལ་གྲུབ་ཐ་དད་ལ། །བརྟེན་ནས་རྣམ་པར་བཏགས་པ་ཡིན།། ༡༨༤ ཅེས་སྨོས་ཏེ། དོན་ལ་ལྡོག་པ་ཐ་དད་པ་མེད་ན་བསྒྲུབ་བྱ་དང་སྒྲུབ་བྱེད་དུ་མི་འཐད་དོ་ཞེ་ ན། དཔག་བྱ་དཔོག་པར་བྱེད་པའི་དོན་གྱི་ཐ་སྙད་ཐ་དད་པར་གནས་པ་འདི་ཆོས་ཅན། དོན་དམ་པར་མེད་ཀྱང་རྣམ་གཞག་འཐད་དེ། རྟོགས་པའི་ཤེས་པ་ལ་ལྡོག་པ་ཐ་དད་དུ་གྲུབ་པར་སྣང་བའི་ཐ་དད་པ་ལ་བརྟེན་ནས་རྣམ་པར་བཏགས་པ་ཡིན་པའི་ཕྱིར། དེ་ཙམ་གྱིས་རྟགས་དང་ཆོས་ཆོས་ཅན་ཐ་དད་དུ་འཇོག་པ་ཡིན་ནོ།། བཞི་པ་ཐ་སྙད་ཀྱི་རྟེན་དུ་རུང་བ་ནི། བདག་ཉིད་ཇི་ལྟའི་ཐ་སྙད་ཀྱི།

།མཐར་ཐུག་ཤེས་ལ་ཐ་དད་པར།། ཆོས་དང་ཆོས་ཅན་སྣང་གྱུར་པ། །དེ་ནི་ཐ་སྙད་རྟེན་ཡིན་ནོ།། ༡༨༥ ཞེས་སྨོས་ཏེ། བྱས་པ་དང་མི་རྟག་པ་རང་གི་མཚན་ཉིད་ཀྱི་བདག་ཉིད་ཇི་ལྟ་བར་འདྲ་བར་རང་མིན་ལས་ལོག་པའི་ལྡོག་པ་ཐ་དད་ཀྱི་འབྲེལ་བ་ལས་མཐར་ཐུག་པ་ན་རང་མཚན་འཇུག་ཡུལ་དུ་བྱེད་པའི་རྟོག་པའི་ཤེས་པ་ལ་ཆོས་དང་ཆོས་ཅན་ཐ་དད་དུ་སྣང་བར་གྱུར་པ་དེ་ནི་འཇུག་ཡུལ་ཐོབ་པ་ལ་བསླུ་བ་མེད་པའི་ཐ་སྙད་ཀྱི་རྟེན་ཡིན་ནོ།། ལྔ་པ་དེ་ཉིད་འདིར་མ་གྲུབ་པ་ནི། འདིར་ནི་ཐ་སྙད་ཀྱིས་བཞག་པ། །ཐ་དད་བློ་དང་འབྲེལ་མེད་ཅན།། ཆོས་ཅན་དེ་ཉིད་སྒྲུབ་བྱེད་དུ། །བྱས་པ་དེས་ན་མ་གྲུབ་བསྟན།། ༡༨༦ ཅེས་སྨོས་ཏེ། དེ་ལྟར་ཡིན་པ་དེའི་ཕྱིར་ཁྱོད་ཀྱིས་ནི་སྒྲ་རྟག་སྒྲུབ་ལ་སྒྲ་མ་ཡིན་པ་རྟགས་སུ་བཀོད་པ་འདིར་ནི་ཆོས་ཅན། ཕྱོགས་ཆོས་མ་གྲུབ་པ་བསྟན་ཏེ། ལྡོག་པ་ཐ་དད་པའི་ཐ་སྙད་ཀྱིས་བཞག་པའི་ཐ་དད་དུ་བློ་ལ་སྣང་བ་དང༌། འབྲེལ་བ་མེད་པ་ཅན་གྱི་ཆོས་ཅན་སྒྲ་དེ་ཉིད་སྒྲུབ་བྱེད་དུ་བྱས་པ་དེས་ནའོ།། དྲུག་པ་ལྡོག་པ་ཐ་དད་རྟགས་སུ་རུང་བའི་དཔེ་ནི། དེས་ན་བྱེ་བྲག་སྤྱི་ཆོས་ཐ། །དད་ཕྱིར་རྟགས་དང་རྟགས་ཅན་ཉིད།། དཔེར་ན་རྩོལ་བྱུང་ཉིད་ཀྱི་ཕྱིར། །རྩོལ་བྱུང་སྒྲ་ནི་མི་རྟག་བཞིན།། ༡༨༧ ཞེས་སྨོས་ཏེ། དེས་ན་འདུས་བྱས་ཀྱི་བུམ་པ་མི་རྟག་པར་བསྒྲུབ་པ་ལ་འདུས་བྱས་རྟགས་སུ་བཀོད་པའང་རྟགས་དང་རྟགས་ཅན་ཡིན་ཏེ། བྱེ་བྲག་དང་སྤྱིའི་ཆོས་ཐ་དད་པའི་ཕྱིར། དཔེར་ན་རྩོལ་བྱུང་གི་སྒྲ་ནི་ཆོས་ཅན། མི་རྟག་སྟེ། རྩོལ་བ་ལས་བྱུང་བ་ཉིད་ཀྱི་ཕྱིར་ཞེས་བཀོད་པ་བཞིན་ནོ།། གལ་ཏེ་རྩོལ་བྱུང་དེ་མ་གྲུབ་པའི་གཏན་ཚིགས་སུ་འགྱུར་ཏེ། ཕྱོགས་ཀྱི་ཡན་ལག་ཆོས་ཅན་གྱི་ཁྱད་པར་ཡིན་པའི་ཕྱིར་ཞེ་ན། ཕྱོགས་ཡན་ལག་ནའང་གནོད་མེད་ཕྱིར། །ཆོས་ཅན་ཐ་དད་མ་གྲུབ་མིན།། དཔེར་ན་གོང་བུ་རྭ་ཅན་འདི། །རྭ་ཅན་ཉིད་ཕྱིར་རྟ་མིན་བཞིན།། ༡༨༨ ཡང་ན་དེ་རྟོགས་ནས་ལྡོག་ཕྱིར།

།བསྒྲུབ་བྱའི་དུས་སུ་ཡན་ལག་མིན།། ཅེས་སྨོས་ཏེ། རྩོལ་བ་ལས་བྱུང་བ་ཆོས་ཅན། ཕྱོགས་ཀྱི་ཡན་ལག་ཆོས་ཅན་གྱི་ཁྱད་པར་ཡིན་ནའང་ཆོས་ཅན་རྩོལ་སྒྲ་དང་ཐ་དད་དུ་མ་གྲུབ་པ་མ་ཡིན་ཏེ། རྩོལ་སྒྲ་དང་ལྡོག་པ་ཐ་དད་པས་རྩོལ་སྒྲ་མི་རྟག་པར་བསྒྲུབ་པའི་ཚུལ་གསུམ་ཚང་བ་ལ་གནོད་པ་མེད་པའི་ཕྱིར། དཔེར་ན་གོང་བུ་རྭ་ཅན་འདི་ཆོས་ཅན། རྟ་མ་ཡིན་ཏེ། རྭ་ཅན་ཉིད་ཀྱི་ཕྱིར་ཞེས་པ་བཞིན་ནོ། །བཤད་ཚུལ་སྔ་མ་ལས་ཡང་ན་རྩོལ་སྒྲ་མི་རྟག་པ་བསྒྲུབ་བྱ་ཡིན་པའི་དུས་སུ་རྩོལ་བྱུང་ཕྱོགས་ཀྱི་ཡན་ལག་མ་ཡིན་ཏེ། རྩོལ་བ་ལས་བྱུང་བའི་རྟགས་ལས་རྩོལ་སྒྲ་མི་རྟག་པར་བསྒྲུབ་པའི་ཚུལ་གསུམ་པོ་རྟོགས་ནས་རྩོལ་སྒྲ་རྟག་འཛིན་གྱི་ལོག་པར་རྟོག་པ་ལྡོག་པའི་ཕྱིར་རོ། །དེ་ལྟར་ནའང་མཉན་བྱ་སྒྲ་དང་ངོ་བོ་གཅིག་པས་མ་གྲུབ་པར་འགྱུར་རོ་ཞེ་ན། ཆོས་ཐ་དད་ཕྱིར་ཁྱད་པར་ཡང༌། །དམ་བཅའི་དོན་དུ་འཐད་མ་ཡིན།། ༡༨༩ ཅེས་སྨོས་ཏེ། ཁྱད་པར་མཉན་བྱ་ཡང་སྒྲ་མི་རྟག་པར་བསྒྲུབ་པ་ལ་དམ་བཅའི་ཕྱོགས་གཅིག་རྟགས་སུ་བཀོད་པའི་མ་གྲུབ་པར་འཐད་པ་མ་ཡིན་ཏེ། སྒྲ་དང་ལྡོག་པའི་ཆོས་ཐ་དད་པའི་ཕྱིར་རོ།། དེས་ན་གཞན་ལུགས་ཀྱི་དམ་བཅའ་ལྟར་སྣང་གི་དཔེ་འདི་ལ་ཀུན་ལས་བཏུས་པར་རིགས་པའི་རྣམ་གྲངས་ཆ་ཙམ་བསྟན་ལ། རྣམ་འགྲེལ་འདིར་རྣམ་གྲངས་དུ་མའི་སྒོ་ནས་རྒྱས་པར་བཀག་པས། དེས་ཆོག་པར་དགོངས་ནས་རྣམ་ངེས་དང་རིགས་ཐིགས་སུ་འདི་ལ་དཔྱད་པ་མ་མཛད་དོ། །དེ་ལྟར་ན་རྒྱས་པ་དང་འབྲིང་པོ་དང་མདོར་བསྡུས་པ་དག་གིས་ཀུན་ལས་བཏུས་ནས་འབྱུང་བའི་བསྒྲུབ་བྱའི་རྣམ་པར་བཞག་པ་ཇི་སྙེད་པ་གཏན་ལ་ཕབ་ཟིན་ཏོ།།གཉིས་པ་དངོས་བསྟན་སྒྲུབ་བྱེད་ཀྱི་རང་བཞིན་བཤད་པ་ལ་གཉིས། ཕྱོགས་ཆོས་ཅན་གྱི་རབ་དབྱེ་སྤྱིར་བསྟན་པ། དབྱེ་བ་སོ་སོའི་དཔེར་བརྗོད་བཤད་པའོ། །དང་པོ་ལ་གཉིས། གཏན་ཚིགས་ཀྱི་རབ་དབྱེ་སྔོན་དུ་བསྟན་པའི་དགོས་པ་བཤད། དེ་ལ་རྩོད་པ་སྤང་བའོ། །དང་པོ་ནི།

གཏན་ཚིགས་རབ་ཏུ་དབྱེ་བའི་དོན། །བདེ་བར་གཟུང་བ་བསྒྲུབ་བྱའི་ཕྱིར།། ཕྱོགས་ཆོས་རབ་ཏུ་དབྱེ་བ་ཡིས། །མདོར་བསྡུས་པ་ནི་གསུངས་པ་ཡིན།། ༡༩༠ ཅེས་སྨོས་ཏེ། གཏན་ཚིགས་དང་ནི་གཏན་ཚིགས་ལྟར་སྣང་གི་དབྱེ་བ་འཆད་པའི་ཐོག་མར། གང་ཕྱིར་གཏན་ཚིགས་དག་དང་ནི། །ཞེས་སོགས་ཀྱི་མདོས་ཕྱོགས་ཆོས་ཅན་གྱི་རབ་ཏུ་དབྱེ་བ་མདོར་བསྡུས་པ་ནི་གསུངས་པ་ཆོས་ཅན། དགོས་པ་ཡོད་པ་ཡིན་ཏེ། གཏན་ཚིགས་དང་གཏན་ཚིགས་ལྟར་སྣང་གི་རབ་ཏུ་དབྱེ་བའི་དོན་བདེ་བར་གཟུང་བ་གྲུབ་པར་བྱ་བའི་ཕྱིར་ཡིན་པས་སོ། །འདིར་ཕྱོགས་ནི་ཆོས་ཅན་ཡིན་ལ། རྟགས་དེ་ལ་ཡོད་ པ་ནི་ཕྱོགས་ཀྱི་ཆོས་ཞེས་བྱའོ། །ཆོས་ཅན་ལ་ཕྱོགས་ཀྱི་མིང་འདོགས་པའི་རྒྱུ་མཚན། བཏགས་པའི་དགོས་པ། དངོས་ལ་གནོད་བྱེད་སོཌ་ནི། ཕྱོགས་ཆོས་དེ་ཆས་ཁྱབ་པ་ཡི། ། ཞེས་པར་སྟོང་ཕྲག་ཕྱེད་དང་བཞི་པས་རྒྱ་ཆེར་བཤད་ཟིན་པས་ཀྱང་འདིར་མི་འཆད་དོ།། གཉིས་པ་རྩོད་པ་སྤང་བ་ལ་གཉིས། རྣམ་གཅོད་ཀྱི་རྣམ་གཞག་སྤྱིར་བསྟན། དེ་དངོས་ལན་ལ་སྦྱར་བའོ། །དང་པོ་ནི། ཆོས་ཀྱི་ཚིག་ཕྲད་ཐ་དད་པར། །བྱེད་པས་མི་ལྡན་གཞན་ལྡན་དང༌།། ཤིན་ཏུ་མི་སྲིད་རྣམ་གཅོད་བྱེད།།3 ༡༩༡ ཁྱད་པར་ཁྱད་པར་ཅན་དག་དང༌། །བྱ་བ་དང་ནི་ལྷན་ཅིག་བརྗོད།། དེ་སྦྱར་མེད་ཀྱང་བརྗོད་འདོད་ལས། །དེ་དོན་ཉིད་ནི་རྟོགས་པར་འགྱུར།། ༡༩༢ 

གང་ཕྱིར་ངག་འབྲས་རྣམ་གཅོད་ཕྱིར། །དཔེར་ན་ནག་པོ་འཕོངས་སྐྱེན་པའམ།། སྲིད་སྒྲུབ་འཕོངས་སྐྱེན་ཞེས་པའམ། །སྔོན་པོ་མཚོ་སྐྱེས་འགྱུར་ཞེས་བཞིན།། ༡༩༣ དེར་ཡང་ཟླ་བོ་རྣམ་གཅོད་པ། །དོན་རྣམས་ལ་ནི་རྟོགས་འགྱུར་ཏེ།། དེ་ལྟར་གྲགས་དང་ནུས་པ་དང༌། །སྒྲ་ནི་བརྗོད་འདོད་རྗེས་འབྲང་ཕྱིར།། ༡༩༤ ཞེས་སྨོས་ཏེ། གལ་ཏེ་བྱས་པ་སྒྲ་ལ་ཡོད་པ་ཕྱོགས་ཆོས་ཡིན་ན། བྱས་པ་ཆོས་ཅན། མཐུན་དཔེ་བུམ་པ་ལ་རྗེས་སུ་མི་འགྲོ་བར་ཐལ། སྒྲའི་ཁྱད་པར་གྱི་ཆོས་ཡིན་པའི་ཕྱིར་ ཞེ་ན། འདི་ནི་རྣམ་གཅོད་ཀྱི་རྣམ་གཞག་ལ་མི་མཁས་པའི་རྩོད་པ་ཡིན་ལ། རྣམ་གཅོད་ ལ་ཆོས་ཀྱི་ཚིག་ཕྲད་སྦྱར་ས་ཐ་དད་པར་སྦྱོར་བར་བྱེད་པས་ན་མི་ལྡན་དང༌། གཞན་ལྡན་དང༌། ཤིན་ཏུ་མི་སྲིད་པ་རྣམ་པར་གཅོད་པར་བྱེད་པ་དང་གསུམ་དུ་ཡོད་དེ། དཔེར་ན་ཁྱད་པར་དང་ངེས་གཟུང་ལྷན་ཅིག་ཏུ་བརྗོད་པ་ནག་པ་འཕོངས་སྐྱེན་ཞེས་པའམ། ཁྱད་པར་ཅན་དག་དང་ངེས་གཟུང་ལྷན་ཅིག་ཏུ་བརྗོད་པ་ནག་པ་ལས་སྲིད་སྒྲུབ་འཕོངས་སྐྱེན་ཞེས་པའམ། བྱ་བ་རང་ནི་ངེས་གཟུང་ལྷན་ཅིག་ཏུ་བརྗོད་པ་སྔོན་པོ་མཚོ་སྐྱེས་སུ་འགྱུར་བ་སྲིད་དོ་ཞེས་དེ་དག་ལ་ངེས་གཟུང་དེ་དངོས་སུ་སྦྱར་བ་མེད་ཀྱང༌། བརྗོད་འདོད་ལས་རྣམ་གཅོད་དེའི་བརྗོད་བྱའི་དོན་ཉིད་རྟོགས་པར་འགྱུར་བའི་ཕྱིར་ཏེ། གང་གི་ཕྱིར་ན་རྗོད་བྱེད་ཀྱི་ངག་ལ་བརྟེན་ནས་བརྗོད་བྱ་གོ་བའི་འབྲས་བུ་ནི་རྣམ་གཅོད་གསུམ་པོ་གང་རུང་ལ་བརྟེན་པ་ཅན་ཡིན་པའི་ཕྱིར། ནག་པ་འཕོངས་སྐྱེན་མི་སྐྱེན་ཐེ་ཙོམ་ཟ་བ་ནག་པ་འཕོངས་སྐྱེན་ཞེས་པའི་ངག་དེར་ཡང་ཆོས་ཅན། འཕོངས་མི་སྐྱེན་པའི་ཟླ་བོ་རྣམ་པར་གཅོད་པའི་དོན་རྣམས་ལ་ནི་རྟོགས་པ་འབྱུང་བར་འགྱུར་ཏེ། འཇིག་རྟེན་དུ་དེ་ལྟར་གྲགས་པ་དང་རྟོཌ་པར་ནུས་པ་དང་སྒྲ་རྣམས་ནི་བརྗོད་འདོད་ཀྱི་རྗེས་སུ་འབྲང་བའི་ཕྱིར་རོ་ཞེས་རྒྱན་གྱིའོ།། ལྷ་དབང་བློ་ནི། ìསྒྲས་ནི་འདོད་པས་དམིགས་པའི་ཟླ་བོ་ཉིད་གཅོད་ཀྱི།

གཞན་ནི་མ་ཡིན་ནོ་ཞེས་དེ་ལྟར་གྲགས་པའི་ཕྱིར་དང༌། བཟློག་ཟླ་དེ་ཉིད་གཅོད་པར་ནུས་ཀྱི། ཡོན་ཏན་གཞན་གཅོད་མི་ནུས་པའི་ཕྱིར་དང༌། སྒྲ་ནི་ཉན་པ་པོའི་བརྗོད་འདོད་ཀྱིས་མི་ལྡན་རྣམ་གཅོད་དྲིས་ཀྱི། ཡོན་ཏན་གཞན་བཅད་པ་མ་དྲིས་པ་ལྟར་དེའི་རྗེས་སུ་འབྲངས་ནས་དེའི་དོན་སྟོན་པར་བྱེད་ཀྱི། གཞན་དུ་མ་ཡིན་པའི་ཕྱིར། དེ་བཞིན་དུ་གཞན་ལྡན་དང་མི་སྲིད་རྣམ་གཅོད་ལ་ཡང་སྦྱར་རོ།།î ཞེས་སོ།། གཉིས་པ་དེ་དངོས་ལན་ལ་སྦྱར་བ་ནི། དེས་ན་མི་ལྡན་རྣམ་གཅོད་པས། །ཆོས་ཅན་ཆོས་ཀྱི་ཁྱད་པར་ཡིན།། དེ་ཡི་ཁྱད་པར་ཅན་གྱི་ཆོས། །རྗེས་འགྲོ་མེད་པའི་སྐྱོན་རྟེན་མིན།། ༡༩༥ ཅེས་སྨོས་ཏེ། བཤད་མ་ཐག་པ་ལྟར་རྣམ་གཅོད་ལ་གསུམ་ཡོད་པ་དེས་ན་གཏན་ཚིགས་དེའི་ཁྱད་པར་ཅན་གྱི་ཆོས་བྱས་པ་ཆོས་ཅན། སྒྲ་ལ་རྗེས་སུ་འགྲོ་བས་བུམ་པ་ལ་རྗེས་འགྲོ་མེད་པའི་སྐྱོན་བརྟེན་པ་མ་ཡིན་ཏེ། མི་ལྡན་པ་རྣམ་པར་གཅོད་པའི་སྒོ་ནས་ཆོས་ཅན་སྒྲའི་ཆོས་ཀྱི་ཁྱད་པར་ཡིན་པའི་ཕྱིར་རོ།། གཉིས་པ་དབྱེ་བ་སོ་སོའི་དཔེར་བརྗོད་བཤད་པ་ལ་གཉིས། རབ་དབྱེ་སྨོས་པའི་དགོས་པ་མདོར་བསྟན། དེ་ཉིད་རྒྱས་པར་བཤད་པའོ། །དང་པོ་ནི། རང་བཞིན་འབྲས་བུ་གྲུབ་དོན་དུ། །གཏན་ཚིགས་གཉིས་དང་བཟློག་པ་གཉིས།། རྩོད་ཕྱིར་ཁྱད་པར་སྤྱི་དག་སྟེ། །ལྷག་མ་ལྡོག་པའི་སྒྲུབ་བྱེད་ཡིན།། ༡༩༦ ཅེས་སྨོས་ཏེ། སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་དང༌། དུང་སྒྲ་ཆོས་ཅན། མི་རྟག་སྟེ། རྩོལ་བ་ལས་བྱུང་བའི་ཕྱིར་ཞེས་པའི་གཏན་ཚིགས་གཉིས་དང༌། དེ་ལས་བཟློག་པའི་འགལ་རྟགས་གཉིས་ཀྱི་དཔེ་སྨོས་པ་ཆོས་ཅན། དགོས་པ་ཡོད་དེ། རང་བཞིན་དང་འབྲས་བུའི་གཏན་ཚིགས་གཉིས་དང༌། དེ་གཉིས་ཀྱི་ལོག་ཕྱོགས་འགལ་བའི་གཏན་ཚིགས་སུ་གྲུབ་པའི་དོན་དུ་ཡིན་པའི་ཕྱིར། སྒྲའི་ཁྱད་པར་གྱི་ཆོས་མཉན་བྱ་དང་སྤྱི་གཞལ་བྱ་དག་སྨོས་པ་ཆོས་ཅན། དགོས་པ་ཡོད་དེ། རྗེས་སུ་འགྲོ་ལྡོག་འབའ་ཞིག་པའི་རྟགས་ཡོད་དོ་ཞེས་རྩོད་པ་དེ་བཟློག་པའི་ཕྱིར།

ལྷག་མ་གསུམ་གྱི་དཔེར་བརྗོད་སྨོས་པ་ཆོས་ཅན། དགོས་པ་ཡོད་དེ། རྟགས་ཡང་དག་ལ་མི་མཐུན་ཕྱོགས་ལས་ལྡོག་པ་སྒྲུབ་པར་བྱེད་པ་ཡིན་པའི་ཕྱིར། གཉིས་པ་དེ་ཉིད་རྒྱས་པར་བཤད་པ་ལ་གསུམ། ཡང་དག་གཉིས་སྨོས་པའི་དགོས་པ། མཉན་བྱ་སྨོས་པའི་དགོས་པ། མ་དམིགས་པ་ལོགས་སུ་མི་སྟོན་པའི་རྒྱུ་མཚན་ ནོ། །དང་པོ་ལ་བཞི། འབྲས་བུའི་རྟགས་ཀྱིས་མཐུན་ཕྱོགས་ལ་མ་ཁྱབ་པར་བསྟན། རྩོལ་བྱུང་འབྲས་རྟགས་སུ་བསྒྲུབ། བྱས་པ་སྨོས་མི་དགོས་པ་སྤང༌། འབྲེལ་བ་སྒྲུབ་བྱེད་ཀྱི་རྒྱུ་མཚན་དུ་བསྟན་པའོ། །དང་པོ་ནི། རང་བཞིན་ཉིད་ལས་གཞན་གྱིས་ནི། །གོ་བྱ་ལ་ཁྱབ་ཡོད་མིན་ཏེ།། རྒྱུ་ནི་འཁྲུལ་བ་སྲིད་ཕྱིར་རོ། །དེ་ཕྱིར་འབྲས་རྣམ་གཉིས་སུ་འཇུག། ༡༩༧ ཅེས་སྨོས་ཏེ། རང་བཞིན་ཉིད་ལས་གཞན་འབྲས་བུའི་རྟགས་ཀྱིས་ནི་གོ་བྱ་མཐུན་ཕྱོགས་ལ་ཁྱབ་བྱེད་དུ་ཡོད་པ་མ་ཡིན་ཏེ། རྒྱུ་ནི་འབྲས་བུ་ལ་འཁྲུལ་བ་སྲིད་པའི་ཕྱིར་རོ། །དེའི་ཕྱིར་རྩོལ་བྱུང་དཔེར་སྨོས་པ་ཆོས་ཅན། དགོས་པ་ཡོད་དེ། འབྲས་བུའི་གཏན་ཚིགས་ཐམས་ཅད་མཐུན་ཕྱོགས་ལ་རྣམ་གཉིས་སུ་འཇུག་པར་བསྟན་པའི་ཕྱིར། གཉིས་པ་རྩོལ་བྱུང་འབྲས་རྟགས་སུ་བསྒྲུབ་པ་ནི། སྔར་ཡོད་པ་ཡི་ཤེས་པ་ནི། །རྩོལ་མ་ཐག་བྱུང་ངེས་མིན་ཏེ།། སྒྲིབ་བྱེད་དབང་པོ་སྒྲ་ལ་དེ། །རྣམ་ཀུན་ཉེར་སྦྱོར་མེད་ཕྱིར་རོ།། ༡༩༨ བལྟོས་པ་མེད་པར་འགའ་ཞིག་ཚེ། །འབྲས་མི་བྱེད་པ་འགལ་བའི་ཕྱིར།། ཤེས་པ་འདི་འདྲ་རེས་འགའ་བའི། །འབྲས་བུར་གྲུབ་པས་དེའི་རྟཌ་ཡིན།། ༡༩༩ ཅེས་སྨོས་ཏེ། རྩོལ་བྱུང་མི་རྟག་པའི་འབྲས་བུ་མིན་པས་འབྲས་རྟགས་ཀྱི་དཔེར་མི་རུང་ངོ་ཞེ་ན། བཀོད་ཚོད་ལ་དེ་ལྟར་ཡིན་ཀྱང༌། སོང་ཚོད་ལ་དུང་སྒྲ་འཛིན་པའི་ཉན་ཤེས་ཆོས་ཅན། སྒྲ་མི་རྟག་པ་སྔོན་དུ་སོང་སྟེ། སྒྲའི་རྐྱེན་རྩོལ་བའི་རྗེས་ཐོགས་ཁོ་ནར་བྱུང་བའི་ཉན་ཤེས་མ་འཁྲུལ་བ་ཡིན་པའི་ཕྱིར་ཞེས་པ་འདི་ལ་རྐང་མིག་པ་དང༌། དེའི་འགྲེལ་བ་བྱེད་པ་ཤར་པ་ན་རེ།

ཉན་ཤེས་སྒྲ་མི་རྟག་པ་སྔོན་དུ་སོང་བ་གང་ལས་རྟོགས་ཞེས་ཟེར་རོ།། དུང་སྒྲ་ཉན་པའི་ཤེས་པ་ཆོས་ཅན། སྒྲའི་རྐྱེན་རྩོལ་མ་ཐག་ཏུ་བྱུང་བར་ངེས་པ་མ་ཡིན་པར་ཐལ་ཏེ། རྩོལ་བའི་སྔར་ཡོད་པའི་སྒྲ་དེ་གཟུང་དོན་དུ་བྱེད་པའི་ཤེས་པ་ནི་ཡིན་པའི་ཕྱིར། མ་ཁྱབ་ན། རྩོལ་བྱུང་ཉན་པའི་ཤེས་པ་འདི་འདྲ་བ་ཆོས་ཅན། དུང་སྒྲ་ཐོས་པའི་ཉན་ཤེས་དེ་སྒྲ་མི་རྟག་པ་སྔོན་སོང་དུ་བསྒྲུབ་པ་དེའི་འབྲས་རྟགས་ཡིན་ཏེ། རེས་འགའ་བ་སྒྲ་མི་རྟག་པའི་འབྲས་བུར་གྲུབ་པས་སོ།། གལ་ཏེ་འབྲས་བུར་གྲུབ་པ་ཡང་སྒྲ་རྟག་པའི་རྐྱེན་ལ་བལྟོས་ནས་ཡིན་གྱི། སྒྲ་མི་རྟག་པ་ལས་ནི་མ་ཡིན་ནོ་ཞེ་ན། དུང་སྒྲ་ཐོས་པའི་ཉན་ཤེས་ཆོས་ཅན། སྒྲ་རྟག་པ་ལ་བལྟོས་པ་མེད་དེ། དེ་ལ་བལྟོས་ན་དུང་སྒྲ་རྟག་ཏུ་ཐོས་དགོས་པ་ལས་འགའ་ཞིག་གི་ཚེ་དེ་ཐོས་པའི་འབྲས་བུ་མི་བྱེད་པ་འགལ་བའི་ཕྱིར་རོ།། གལ་ཏེ་ཉན་ཤེས་ཀྱི་དུང་སྒྲ་འགའ་ཞིག་གི་ཚེ་མི་ཐོས་པ་ནི་དབང་པོ་ལ་སྒྲིབ་བྱེད་ཀྱི་རྐྱེན་ཡོད་པ་ལས་ཡིན་ནོ་ཞེ་ན། སྒྲ་རྟག་པ་ཆོས་ཅན། དུང་སྒྲ་ཐོས་པའི་ཉན་ཤེས་བསྐྱེད་པ་ལ་སྒྲིབ་བྱེད་སེལ་བ་དང་དབང་པོ་གསལ་བ་ལ་མི་བལྟོས་པར་ཐལ། དུང་སྒྲ་ཐོས་པའི་ཉན་ཤེས་བསྐྱེད་པ་ལ་སྒྲིབ་བྱེད་དེ་ཡིས་རྣམ་པ་ཀུན་ཏུ་གེགས་ཉེ་བར་སྦྱོར་བའི་ནུས་པ་མེད་པའི་ཕྱིར་རོ།། གསུམ་པ་བྱས་པ་སྨོས་མི་དགོས་པ་སྤང་བ་ནི། འདི་ཉིད་ཀྱིས་ནི་རང་བཞིན་ཉིད། །གྲུབ་ཀྱང་ཐ་དད་བྱས་པ་ནི།། འབྲས་དང་ལྷན་ཅིག་བསྟན་པ་ན། །ཐམས་ཅད་དེ་འདྲར་ཤེས་མི་འགྱུར།། ༢༠༠ རྗེས་སུ་དཔག་པར་བཤད་ཟིན་དོན། །གཏན་ཚིགས་བརྗོད་བྱས་རྟོགས་དོན་དུ།། རབ་ཏུ་དབྱེ་བ་ཙམ་བཤད་དེ། །མཚན་ཉིད་ལ་ནི་ཐ་དད་མེད།། ༢༠༡ དེས་འདིར་འབྲས་བུའི་རྟཌ་ཀྱི་ནི། །རང་བཞིན་ཕྱོཌ་གཅིག་བརྟེན་པའང་བཤད།། དེས་ན་རྩོལ་ལས་གསལ་བ་དག །སྐྱེ་བ་འདྲ་བར་དཔེར་བརྗོད་དོ།། ༢༠༢ ཞེས་སྨོས་ཏེ། རྩོལ་བྱུང་གིས་རང་བཞིན་གྱི་རྟགས་ཀྱང་མཚོན་ནུས་པའི་ཕྱིར་བྱས་པ་སྨོས་པ་དོན་མེད་དོ་ཞེ་ན།

རྩོལ་བྱུང་འདི་ཉིད་ཀྱིས་ནི་རང་བཞིན་གྱི་རྟགས་ཉིད་ཀྱི་དཔེར་བརྗོད་གྲུབ་ཀྱང་རྩོལ་བྱུང་ལས་ཐ་དད་པ་བྱས་པའི་རྟགས་སྨོས་པ་ནི་ཆོས་ཅན། དགོས་པ་ཡོད་དེ། འབྲས་བུ་དང་རང་བཞིན་རྟགས་ཀྱི་དཔེར་བརྗོད་ལྷན་ཅིག་བསྟན་པར་བྱུང་ན་རང་བཞིན་གྱི་རྟགས་ཐམས་ཅད་ཀྱང་འབྲས་བུའི་རྟགས་དེ་འདྲ་བར་མཐུན་ཕྱོགས་ལ་ཆ་གཉིས་པ་ཡིན་ནམ་སྙམ་པའི་དོགས་པ་སྐྱེ་བར་འགྱུར་ལ། ཤེས་པ་དེ་སྐྱེ་བར་མི་འགྱུར་བའི་ཆེད་ཡིན་པའི་ཕྱིར་རོ།། རང་དོན་དུ་རྟགས་ཀྱི་རྣམ་གཞག་བསྟན་པ་མ་ཡིན་ནམ། འདིར་བསྟན་པས་ཅི་བྱ་ཞེ་ན། གཞན་དོན་ལེའུ་འདིར་གཏན་ཚིགས་ཀྱི་རབ་ཏུ་དབྱེ་བ་ཙམ་བཤད་པ་ཆོས་ཅན། དགོས་པ་ཡོད་དེ། མཚན་ཉིད་ལ་ནི་ཐ་དད་པ་མེད་པར་རང་དོན་རྗེས་སུ་དཔག་པའི་ལེའུ་བཤད་ཟིན་ཀྱང༌། གཏན་ཚིགས་དེ་ཉིད་སྒྲུབ་ངག་གིས་བརྗོད་བྱར་བྱས་སོ་ཞེས་རྟོགས་པའི་དོན་དུ་ཡིན་པས་སོ།། དེ་ལྟར་ན་རང་བཞིན་གྱི་རྟགས་གཉིས་པོ་དེ་ཉིད་དང༌། འབྲས་རྟགས་གསུམ་སོ་སོར་བསྟན་པར་རིགས་སོ་ཞེ་ན། སྐབས་འདིར་འབྲས་བུའི་རྟགས་ཀྱི་དཔེར་སྨོས་པའི་རྩོལ་བྱུང་དེས་ཆོས་ཅན། རང་བཞིན་གྱི་རྟགས་མཐུན་ཕྱོགས་ཀྱི་ཕྱོགས་གཅིག་ལ་བརྟེན་པའང་བཤད་དེ། དུང་སྒྲ་མི་རྟག་པར་བསྒྲུབ་པའི་མཐུན་ཕྱོགས་ལ་རྣམ་གཉིས་སུ་འཇུག་པའི་ཕྱིར། འབྲས་བུའི་རྟགས་ཀྱི་དཔེར་སྨོས་པས་རང་བཞིན་རྟགས་ལའང་ཆ་གཉིས་སུ་འཇུག་པར་བཤད་པ་དེས་ན་རྩོལ་བ་ལས་གསལ་བ་ཉན་ཤེས་དང༌། དེ་ལས་སྐྱེས་པའི་དུང་སྒྲ་གཉིས་ཀ་རྩོལ་བྱུང་དུ་འདྲ་བར་དཔེར་བརྗོད་དོ།། བཞི་པ་འབྲེལ་བ་སྒྲུབ་བྱེད་ཀྱི་རྒྱུ་མཚན་དུ་བསྟན་པ་ནི། ཡོད་པ་གང་མེད་མི་འབྱུང་དང༌། །རང་བདག་རྣམ་དབྱེར་མེད་ཅན་གང༌།། དེ་ནི་དེ་དང་འཁྲུལ་མི་འགྱུར། །ཞེས་བྱའི་དོན་དུ་འདི་རབ་ཕྱེ།། ༢༠༣ ལྡན་པ་ཅན་སོགས་གང་དག་ལ། །དེ་འདྲའི་འབྲེལ་བ་ཡོད་མིན་པ།། དེ་དག་འཁྲུལ་བ་སྲིད་པའི་ཕྱིར། །གཏན་ཚིགས་མིན་ཅེས་བཤད་པ་ཡིན།། ༢༠༤ འབྲེལ་བ་ཡོད་པ་ཡིན་ན་ཡང༌།

།དེ་ཉིད་རྟོགས་པའི་སྒྲུབ་བྱེད་ཡིན།། ངེས་པ་མེད་ན་མི་འབྱུང་ཡིན། །ངེས་པ་མེད་པ་སྒྲུབ་བྱེད་མིན།། ༢༠༥ ཅེས་སྨོས་ཏེ། འབྲས་རང་གཉིས་སོ་སོར་བསྟན་པ་ལ་དགོས་པ་ཅི་ཡོད་ཅེ་ན། འབྲས་རང་གི་གཏན་ཚིགས་འདི་གཉིས་དཔེའི་སྒོ་ནས་རབ་ཏུ་ཕྱེ་བ་ཆོས་ཅན། ཡོངས་གཅོད་ཀྱི་དགོས་པ་ཡོད་དེ། ཕན་འདོགས་བྱེད་དུ་ཡོད་པའི་མེ་གང་ཡིན་པ་དེ་མེད་ན་དུ་བ་མི་འབྱུང་བ་དང༌། མི་རྟག་པ་རང་གི་བདག་ཉིད་དང་རྣམ་པར་དབྱེ་བ་མེད་པ་ཅན་གྱི་བྱས་པ་དེ་ནི་རང་རང་གི་བསྒྲུབ་བྱའི་ཆོས་དེ་དང་འབྲེལ་བའི་དབང་གིས་འཁྲུལ་བར་མི་འགྱུར་རོ་ཞེས་ཤེས་པར་བྱ་བའི་དོན་དུ་ཡིན་པའི་ཕྱིར། དེ་ཆོས་ཅན། རྣམ་བཅད་ཀྱི་དགོས་པ་ཡོད་དེ། ལྡན་པ་ཅན་དང་སོགས་པ་སྦྱོར་འདུའི་འབྲེལ་བ་ཅན་གྱི་རྟགས་གང་དག་ལ་བདག་གཅིག་པ་དང༌། དེ་བྱུང་དེ་འདྲ་བའི་འབྲེལ་བ་ཡོད་པ་མིན་པ་དེ་དག་ཀུན་འཁྲུལ་བ་སྲིད་པའི་ཕྱིར་གཏན་ཚིགས་མ་ཡིན་ནོ་ཞེས་ཀྱང་བཤད་པ་ཡིན་པའི་ཕྱིར་དང༌། བདག་གཅིག་དང་དེ་བྱུང་གི་འབྲེལ་བ་ཡོད་པ་ཡིན་ན་ཡང་བསྒྲུབ་བྱ་དེ་ཉིད་རྟོགས་པའི་སྒྲུབ་བྱེད་ཡིན་ལ། སྒྲུབ་བྱེད་ལས་བསྒྲུབ་བྱ་ངེས་པ་དེ་ཡང་མེད་ན་མི་འབྱུང་བའི་འབྲེལ་བ་ངེས་པ་ལས་ཡིན་ཅིང༌། འབྲེལ་བ་ངེས་པ་མེད་པར་ནི་སྒྲུབ་བྱེད་མ་ཡིན་པའི་ཕྱིར། གཉིས་པ་མཉན་བྱ་དང་གཞལ་བྱ་སྨོས་པའི་དགོས་པ་བཤད་པ་ལ་གཉིས། མཉན་བྱ་སྨོས་པའི་དགོས་པ། གཞལ་བྱ་སྨོས་པའི་དགོས་པའོ། །དང་པོ་ལ་བདུན། ཁྱད་པར་ལྡོག་པ་ཅན་དུ་མི་འཐད། དེ་ལ་རྩོད་པ་སྤང༌། བཟློག་ཁྱབ་མ་གྲུབ་པས་ལྡོག་ཁྱབ་བསྒྲུབ་པར་མི་འཐད། བུམ་སོགས་བདག་མེད་དུ་མི་འགྲུབ་པར། སྲོག་སོཌ་བདག་གི་འབྲས་བུར་མི་རིཌ། མཉན་བྱ་དང་མཚུངས་པར་བསྟན། རིཌ་ཅན་གྱི་གཞན་ཡང་དེ་ལྟར་གྲུབ་པའོ། །དང་པོ་ནི། ལྡོག་པ་ཉིད་ན་ངེས་པ་ཉིད། །མེད་ན་མི་འབྱུང་ཡིན་པར་བརྗོད།། དེ་ཡང་འབྲེལ་བ་མེད་ལ་མེད། །དེ་ཉིད་ཕྱིར་ན་རྗེས་འགྲོ་གནས།། ༢༠༦ རང་གི་བདག་གམ་རྒྱུ་དངོས་ནི།

།གྲུབ་ན་ལྡོག་པ་གྲུབ་འགྱུར་བ།། དེ་ཡི་ཕྱིར་ན་ཁྱད་པར་ནི། །ལྡོག་མེད་རྗེས་འགྲོའང་ཡོད་མ་ཡིན།། ༢༠༧ ཅེས་སྨོས་ཏེ། རིགས་པ་ཅན་རྣམས་ན་རེ། གསོན་པོའི་ལུས་ཆོས་ཅན། བདག་དང་བཅས་ཏེ་སྲོག་ལྡན་ཡིན་པའི་ཕྱིར་ཞེས་པ་འདི་ལྡོག་པ་རྐྱང་པ་ཅན་ཡིན་ཏེ། མི་མཐུན་ཕྱོགས་ལས་མཐོང་ཞིང༌། མཐུན་ཕྱོགས་ལ་རྗེས་འགྲོ་མེད་པའི་ཕྱིར་ཞེ་ན། སྲོག་ལྡན་ཆོས་ཅན། གསོན་ལུས་བདག་བཅས་སུ་བསྒྲུབ་པའི་རྗེས་འགྲོ་གནས་པར་ཐལ། དེའི་ལྡོག་པ་ཉིད་ནི་ངེས་པའི་ཕྱིར། ཁྱབ་སྟེ། རྟགས་ཀྱི་རྗེས་སུ་འགྲོ་ལྡོག་ངེས་པ་ནི་རྟགས་ཆོས་ཀྱི་མེད་ན་མི་འབྱུང་བའི་འབྲེལ་བ་ལས་ཡིན་པར་བརྗོད་ལ། ལྡན་པ་དེ་ཡང་རྟགས་ཆོས་འབྲེལ་བ་མེད་པ་ལ་མེད་པ་དེ་ཉིད་ཀྱི་ཕྱིར། གཞན་ཡང་ཁྱད་པར་སྲོག་ནི་ཆོས་ཅན། གསོན་ལུས་བདག་བཅས་སུ་བསྒྲུབ་པའི་མི་མཐུན་ཕྱོགས་ལས་ལྡོག་པ་མེད་ཅིང་རྗེས་སུ་འགྲོ་བའང་མེད་པ་མ་ཡིན་ཏེ། བདག་དེ་ཁྱོད་དང་བདག་གཅིག་གམ་རྒྱུ་འབྲས་ཀྱི་དངོས་པོར་གྲུབ་ན་དེ་ལྟར་བསྒྲུབ་པའི་ལྡོག་པ་འགྲུབ་པར་འགྱུར་གྱི། དེ་གང་ཡང་མེད་པ་དེའི་ཕྱིར། གཉིས་པ་དེ་ལ་རྩོད་པ་སྤང་བ་ནི། མ་མཐོང་བ་ཙམ་ལ་བརྟེན་ནས། །ལྡོག་པ་འབའ་ཞིག་ཅན་དུ་བཤད།། དེ་ཡི་ཕྱིར་ན་མ་ངེས་པ། །གཞན་དུ་གོ་བར་བྱེད་པར་འགྱུར།། ༢༠༨ ཞེས་སྨོས་ཏེ། དེ་ལྟར་ན་སློབ་དཔོན་གྱིས་དེ་ལྡོག་པ་འབའ་ཞིག་པར་བཤད་པ་དང་འགལ་ལོ་ཞེ་ན། མི་འགལ་ཏེ། མི་མཐུན་ཕྱོགས་ལ་མ་མཐོང་བ་ཙམ་ལ་བརྟེན་ནས་ལྡོག་པ་འབའ་ཞིག་པར་བཤད་ཀྱི། ལྡོག་ཁྱབ་མ་གྲུབ་པར་བཞེད་པ་དེའི་ཕྱིར་ན། མ་ངེས་པ་ལས་གཞན་དུ་ལྡོག་ཁྱབ་ཡོད་པར་བཞེད་ན་གོ་བར་བྱེད་པ་ཉིད་དུ་ཡང་བཞེད་པར་འགྱུར་རོ།། གསུམ་པ་བཟློག་ཁྱབ་མ་གྲུབ་པས་ལྡོག་ཁྱབ་བསྒྲུབ་པར་མི་འཐད་པ་ནི། གལ་ཏེ་བདག་ནི་ལྡོག་པ་ཡིས། །སྲོག་སོགས་དག་ནི་ལྡོག་འགྱུར་ན།། སྲོག་སོགས་མེད་པས་བདག་མེད་ལ། །ཁྱབ་འགྱུར་དེ་ཡང་ཡོད་མ་ཡིན།། ༢༠༩ གཞན་ལྡོག་པར་ནི་གྱུར་པ་ཡིས།

།གཞན་ལྡོག་པར་ནི་མི་རུང་ཕྱིར།། དེ་བདག་དེ་ལས་བྱུང་ཞེ་ན། །གལ་ཏེ་བདག་ནི་དམིགས་པ་ན།། ༢༡༠ དེ་དམིགས་རྟོགས་པ་མེད་པར་ཡང༌། །མ་རྟོགས་ན་འདི་འགྲུབ་པར་འགྱུར།། ཤིན་ཏུ་ལྐོག་ཏུ་གྱུར་པ་ལ། །མཐོང་དང་མ་མཐོང་དེ་གྲུབ་མེད།། ༢༡༡ ཅེས་སྨོས་ཏེ། གལ་ཏེ་བདག་ནི་ལྡོག་པ་ཡིས་སྲོག་སོགས་དག་ནི་ལྡོག་པར་འགྱུར་ཞིང༌། སྲོག་སོཌ་མེད་པས་བདག་མེད་ལ་ཁྱབ་པར་འགྱུར་ན་ཡང་བདག་མེད་པ་ལས་སྲོག་མེད་པ་དེ་ཡང་ཡོད་པ་མ་ཡིན་ཏེ། བདག་མེད་དེ་སྲོག་མེད་པ་ལ་མ་འབྲེལ་བའི་ཕྱིར། ཁྱབ་སྟེ། འབྲེལ་མེད་གཞན་ལྡོག་པར་ནི་གྱུར་པ་ཡིས་གཞན་ལྡོག་པར་ནི་མི་རུང་བའི་ཕྱིར། ཅི་སྟེ་ཡང་སྲོག་དེ་བདག་དེ་ལས་བྱུང་ཞེ་ན། གལ་ཏེ་བདག་ནི་དམིགས་པ་ན་སྲོག་དེ་དམིགས་ཤིང༌། བདག་རྟོགས་པ་མེད་པར་ཡང་སྲོག་མ་རྟོགས་ན་སྲོག་བདག་ལས་བྱུང་བ་འདི་འགྲུབ་པར་འགྱུར་ཡང་བདག་ཤིན་ཏུ་ལྐོག་ཏུ་གྱུར་པ་ལ་སྲོག་རྗེས་སུ་འགྲོ་བར་མཐོང་བ་དང་མ་མཐོང་བའི་ལྡོག་པ་དེ་གྲུབ་པ་མེད་དོ།། བཞི་པ་བུམ་སོགས་བདག་མེད་དུ་མི་འགྲུབ་པ་ལ་གཉིས། ཐལ་བ་དགོད། དེའི་ལན་དགག་པའོ། །དང་པོ་ནི། གཞན་ལ་མཐོང་མེད་ངོ་བོ་ཅན། །བུམ་སོགས་ལ་མེད་ཅེས་གང་ལས།། ལྡོག་པ་ཤེས་པ་མེད་པ་ཡི། །ལྡོག་པའི་ཁྱབ་པའང་ཇི་ལྟར་ཡིན།། ༢༡༢ སྲོག་སོགས་ལ་ལར་མཐོང་བ་ཡིས། །ཡོད་མེད་ཉིད་ནི་རྟོགས་པར་འགྱུར།།

གལ་ཏེ་དེ་ལྟར་བདག་མཐོང་ན། །ཡོད་མེད་ཉིད་ནི་རྟོགས་པར་འགྱུར།། ༢༡༣ རྒྱུ་གང་ཞིག་ན་མེད་པ་ཡིས། །བུམ་པ་ལ་སྲོག་མཐོང་མེད་པ།། ལུས་ལའང་གལ་ཏེ་དེ་མེད་ན། །ལུས་ལ་མེད་པར་རིགས་པ་ཡིན།། ༢༡༤ ཅེས་སྨོས་ཏེ། བདག་ཆོས་ཅན། བུམ་སོགས་ལ་མེད་ཅེས་གང་ལས་ཡིན་ཏེ། གཞི་གཞན་གང་ལའང་མཐོང་རུང་དུ་མེད་པའི་ངོ་བོ་ཅན་ཡིན་པའི་ཕྱིར། འདོད་ན། བུམ་པ་ཆོས་ཅན། བདག་མེད་ལ་སྲོག་མེད་ཀྱིས་ཁྱབ་པའི་ལྡོག་པའི་ཁྱབ་པའང་ཇི་ལྟར་ཡིན་ཏེ། བདག་ལྡོག་པར་ཤེས་པ་མེད་པའི་ཕྱིར། གལ་ཏེ་བུམ་སོགས་ལ་སྲོག་མེད་པས་བདག་མེད་ལ། གསོན་ལུས་ལ་སྲོག་ཡོད་པས་བདག་ཡོད་པར་གྲུབ་བོ་ཞེ་ན། སྲོག་སོགས་གཞི་ལ་ལར་མཐོང་བ་ཡིས་གསོན་ལུས་ལ་ཡོད་པ་དང༌། བུམ་སོགས་ལ་མེད་པ་ཉིད་ནི་རྟོགས་པར་འགྱུར་བ་དེ་བཞིན་དུ་གལ་ཏེ་བདག་ཀྱང་གཞི་འགའ་ཞིག་ཏུ་མཐོང་རུང་དུ་ཡོད་ན་གསོན་ལུས་ལ་ཡོད་པ་དང༌། བུམ་པ་ལ་མེད་པ་ཉིད་ནི་རྟོགས་པར་འགྱུར་དགོས་པ་ལས། དེ་ཡང་ཁྱོད་ལ་མེད་དེ། བདག་སྣང་རུང་མ་ཡིན་པའི་ཕྱིར། གྲུབ་པའི་འབྲས་བུ་ནི་འདི་ཡིན་ཏེ། སྲོག་གི་རྒྱུ་བདག་གང་ཞིག་ནི་བུམ་པ་ལ་སྣང་རུང་དུ་མེད་པ་ཡིས་བུམ་པ་ལ་སྲོག་མཐོང་བ་མེད་པ་དེ་བཞིན་དུ་ལུས་ལའང་གལ་ཏེ་བདག་དེ་སྣང་རུང་དུ་མེད་ན་ལུས་ལ་སྲོག་མེད་པར་རིགས་པ་ཡིན་པར་ཐལ་ལོ།། གཉིས་པ་དེའི་ལན་དགག་པ་ནི། གལ་ཏེ་ཅུང་ཟད་ཆོས་མཐུན་ཕྱིར། །ཐ་དད་པ་ཡང་དེར་རྟོག་ན། །གཞལ་བྱ་ ཉིད་ཕྱིར་བུམ་སོགས་བཞིན། །བདག་དང་བཅས་པར་ཅིས་མི་དཔོག། ༢༡༥ མི་འདོད་ཅེ་ན་ཚད་མ་ཉིད། །འདོད་པ་ཀུན་གྱི་རྒྱུ་ཡིན་ཏེ།། དེ་མེད་པར་ནི་དངོས་པོ་དང༌། །དངོས་མེད་རྣམ་གཞག་གང་གིས་ནུས།། ༢༡༦ ཞེས་སྨོས་ཏེ། བུམ་སོགས་དང་སྲོག་ཡོད་མེད་ཐ་དད་པའི་གསོན་ལུས་དེ་ཡང་ཆོས་ཅན། སྲོག་མེད་དེར་རྟོགས་པར་ཐལ། བུམ་པ་དང་བདག་མེད་དུ་ཅུང་ཟད་ཆོས་མཐུན་པའི་ཕྱིར་ཞེ་ན། བུམ་སོགས་ཆོས་ཅན། གསོན་ལུས་དེ་བཞིན་དུ་བདག་དང་བཅས་པར་ཅིས་མི་དཔོག་སྟེ།

གསོན་ལུས་དང་གཞལ་བྱ་ཉིད་དུ་ཆོས་མཐུན་པའི་ཕྱིར། གྲུབ་པའི་མཐའ་ལས་བུམ་པ་དང་བདག་བཅས་སུ་མི་འདོད་ཅེ་ན། བུམ་པ་དང་བདག་བཅས་སུ་འདོད་དགོས་པར་ཐལ། བུམ་པ་དང་བདག་མང་དུ་བསྒྲུབ་པའི་ཚད་མ་མེད་པའི་ཕྱིར། ཁྱབ་སྟེ། ཚད་མ་ནི་ཡོད་མེད་དཔྱོད་པར་འདོད་པ་ཀུན་གྱི་རྒྱུ་ཡིན་པའི་ཕྱིར་ཏེ། ཚད་མ་དེ་མེད་པར་ནི་དངོས་པོ་དང་དངོས་མེད་ཀྱི་རྣམ་གཞག་གང་གིས་ནུས་ཏེ་མི་ནུས་པའི་ཕྱིར་རོ།། ལྔ་པ་སྲོག་སོགས་བདག་གི་འབྲས་བུར་མི་རིགས་པ་ནི། སྲོག་དང་མིག་འབྱེད་ལ་སོགས་ནི། །དྲན་འདོད་རྩོལ་བ་ལས་སྐྱེས་ཡིན།། དེ་དག་ཡུལ་དབང་བློ་ལས་བྱུང༌། །དེ་ཡང་ཕན་ཚུན་རྐྱེན་ལ་ནི།། ༢༡༧ བལྟོས་པའི་རང་གི་རིགས་ལས་བྱུང༌། །དེ་ཙམ་ལ་ནི་བདག་དངོས་འདི།། རྗེས་འགྲོ་ལྡོག་པ་ལ་བརྟེན་ཡིན། །གཞན་དུ་རྟོགས་ན་ཐུག་པ་མེད།། ༢༡༨ ཅེས་སྨོས་ཏེ། ཁྱེད་སངས་རྒྱས་པས་གསོན་ལུས་ལ་བདག་མེད་ཀྱང་སྲོག་ཡོད་དེ། བློ་ལ་སོགས་པ་ཡོད་པའི་ཕྱིར་ཞེས་པའང་མི་རིགས་ཏེ། བདག་ཡོད་པས་བློ་ལ་སོགས་པའང་ཡོད་པའི་ཕྱིར་རོ་ཞེ་ན། སྲོག་དང་མིག་འབྱེད་འཛུམ་ལ་སོགས་པ་ནི་དྲན་འདོད་རྩོལ་བ་གསུམ་ལས་སྐྱེས་པ་ཡིན་ལ། དྲན་པ་ལ་སོགས་པ་དེ་དག་ཀྱང་ཡུལ་དབང་བློ་གསུམ་ལས་བྱུང་ཞིང༌། དེ་ཡང་ཕན་ཚུན་རྐྱེན་ལ་ནི་བལྟོས་པའི་རང་གི་རིགས་འདྲ་སྔ་མ་ལས་བྱུང་བ་དེ་ཙམ་སྲོག་སོགས་བདག་གི་དངོས་པོ་ལས་བྱུང་བར་སྒྲོ་འདོགས་པར་ཟད་དེ། སྲོག་སོགས་འདི་དྲན་སོགས་དེ་ཙམ་གྱི་རྗེས་སུ་འགྲོ་བ་དང་ལྡོག་པ་ལ་བརྟེན་པ་ཡིན་པའི་ཕྱིར་དང༌། དེ་ལས་གཞན་དུ་བདག་ལས་བྱུང་བར་རྟོགས་ན་སྲོག་སོགས་ཀྱི་རྒྱུ་ཐུག་པ་མེད་པར་ཐལ་བའི་ཕྱིར་རོ།། དྲུག་པ་སྲོག་སོགས་མཉན་བྱ་དང་མཚུངས་པར་བསྟན་པ་ལ་བཞི། མཚུངས་པའི་ རྒྱུ་མཚན། མི་མཚུངས་པའི་རྒྱུ་མཚན་དགག །དེས་ན་སྲོག་སོགས་བདག་མེད་ལས་མི་ལྡོག །ལྡོག་ཀྱང་བདག་བཅས་སུ་མི་འགྲུབ་པའོ། །དང་པོ་ནི། འཁྲུལ་བ་ཉིད་ཀྱིས་མཉན་བྱ་དང༌།

།སྲོག་སོགས་འདི་ནི་མཚུངས་པར་འགྱུར།། ཞེས་སྨོས་ཏེ། སྒྲ་རྟག་བསྒྲུབ་ལ་མཉན་བྱ་དང༌། གསོན་ལུས་བདག་བཅས་སུ་བསྒྲུབ་པ་ལ་སྲོག་འདི་ནི་མཚུངས་པར་འགྱུར་ཏེ། ལྡོག་ཁྱབ་འཁྲུལ་བར་འདྲ་བ་ཉིད་ཀྱིས་སོ།། གཉིས་པ་མི་མཚུངས་པའི་རྒྱུ་མཚན་དགག་པ་ལ་གསུམ། དངོས། ལྡོག་པ་གྲུབ་ན་རྗེས་འགྲོ་གྲུབ། དེའི་ལན་དགག་པའོ། །དང་པོ་ནི། མ་ཡིན་ལྡོག་པ་ཅན་ཡིན་ཀྱང༌། །འདི་ནི་འཁྲུལ་བའི་ཕྱིར་ཞེ་ན།། ༢༡༩ ཇི་ལྟར་བསྒྲུབ་མིན་ཉིད་ལས་དེ། །ལྡོག་མིན་འོ་ན་དོན་གྱིས་དེ། །བསྒྲུབ་བྱའི་རྗེས་འཇུག་མིན་དེ་ལྟར། །བརྗོད་འགྱུར་དེ་ནི་གཞན་ལའང་མཚུངས།། ༢༢༠ ཞེས་སྨོས་ཏེ། གལ་ཏེ་དེ་ནི་མཚུངས་པ་མ་ཡིན་ཏེ། སྲོག་སོགས་ལྡོག་པ་ཅན་ཡིན་ཀྱང་མཉན་བྱའི་རྟགས་འདི་ནི་ལྡོག་པ་འཁྲུལ་བ་ཡིན་པའི་ཕྱིར་རོ་ཞེ་ན། དེ་ཇི་ལྟར་འཁྲུལ་བ་ཡིན་དྲིས་པས། མཉན་བྱ་དེ་བསྒྲུབ་བྱའི་ཆོས་མ་ཡིན་པ་ཉིད་ལས་དེ་ལྡོག་པ་མིན་ཏེ། མཐུན་ཕྱོགས་མི་མཐུན་ཕྱོགས་གཉིས་ཀ་ལས་ལྡོག་པའི་ཕྱིར་དང༌། སྲོག་ནི་མི་མཐུན་ཕྱོགས་ཁོ་ན་ལས་ལྡོག་པའི་ཕྱིར་ཞེ་ན། འོ་ན་དོན་གྱིས་མཉན་བྱ་དེ་བསྒྲུབ་བྱའི་ཆོས་ཀྱི་རྗེས་སུ་འཇུག་པ་མིན་པ་དེ་ལྟར་བརྗོད་པར་འགྱུར་ལ། ལྡོག་པ་རྐྱང་པ་ཅན་མ་ཡིན་པ་དེ་ནི་གཞན་སྲོག་ལྡན་ལས་གསོན་ལུས་བདག་བཅས་སུ་བསྒྲུབ་པ་ལའང་མཚུངས་ཏེ། མཐུན་ཕྱོགས་ཀྱི་རྗེས་སུ་མི་འགྲོ་བའི་ཕྱིར་རོ།། གཉིས་པ་ལྡོག་པ་གྲུབ་ན་རྗེས་འགྲོ་གྲུབ་པ་ནི། བསྒྲུབ་མིན་ཉིད་ལས་རྣམ་བཅད་ཅེས། །བསྒྲུབ་བྱ་ལ་གནས་བརྗོད་པ་ཡིན།། དེ་ཉིད་ཕྱིར་ན་དོན་གོ་བས། །གཅིག་གིས་གཉིས་ཀ་བསྟན་པར་བརྗོད།། ༢༢༡ དེ་ཕྱིར་རྗེས་འགྲོ་མེད་པ་ལ། །འདི་འདྲའི་མ་འཁྲུལ་གྲུབ་མ་ཡིན།། བཀག་པ་འགོག་པར་བྱེད་པ་ནི། །བསྒྲུབ་པ་ལས་གཞན་ཅི་འདྲ་ཞིག། ༢༢༢ ཅེས་སྨོས་ཏེ། སྲོག་སོགས་ཆོས་ཅན། བསྒྲུབ་བྱའི་ཆོས་ལ་གནས་པའི་རྗེས་འགྲོར་བརྗོད་པར་ཐལ། བསྒྲུབ་བྱའི་ཆོས་མ་ཡིན་པ་ཉིད་ལ་རྣམ་པར་བཅད་ཅེས་པའི་ལྡོག་ཁྱབ་ཡོད་པའི་ཕྱིར།

དེ་ཉིད་ཀྱི་ཕྱིར་ན་ཁྱེད་ཀྱི་སྲོག་དེ་ནི་མཐུན་ཕྱོགས་ཁོ་ན་ལས་ལྡོག་ཅེས་པའི་ངག་འདི་ལས་གཅིག་གིས་ཀྱང་གཉིས་ཀ་བསྟན་པར་བརྗོད་ཅེས་རྒྱན་གྱིའོ།། ལྷ་དབང་བློས་ནི། ìདེ་ཉིད་ཀྱི་ཕྱིར་ན་སློབ་དཔོན་གྱིས་ཡང་ན་དོན་གྱིས་གོ་བས་གང་ཡང་རུང་བས་གཉིས་ཀ་རབ་ཏུ་བསྟན་པའི་ཕྱིར་རོ་ཞེས་བྱ་བས་གཅིག་གིས་གཉིས་ཀ་བསྟན་པར་བརྗོད་ཟིན་ཏོ།།î ཞེས་གསུངས་སོ། །ལྡོག་ཁྱབ་བརྗོད་པས་རྗེས་འགྲོ་འཕེན་པ་དེའི་ཕྱིར་ན་རྗེས་འགྲོ་མེད་པ་ལ་ལྡོག་པ་འདི་འདྲ་བ་མི་འཁྲུལ་བ་གྲུབ་པ་མ་ཡིན་ཏེ། མཐུན་ཕྱོགས་ལ་བཀག་པ་འགོག་པར་བྱེད་པ་ནི་དེ་བསྒྲུབ་པ་ལས་གཞན་ཅི་འདྲ་བ་ཞིག་ཡིན་པའི་ཕྱིར་རོ།། གསུམ་པ་དེའི་ལན་དགག་པ་ལ་གཉིས། རྩོད་པ་དང༌། ལན་ནོ། །དང་པོ་ནི། བསྒྲུབ་བྱ་མེད་ལས་ལྡོག་མེད་པ། །དེས་ན་བསྒྲུབ་མིན་ཉིད་ལ་མེད།། ཅེས་སྨོས་ཏེ། ཅི་སྟེ་ཡང་སྲོག་སོགས་དེ་བསྒྲུབ་བྱའི་ཆོས་ལས་ལྡོག་པ་མེད་པ་ཡིན་ཏེ། མཐུན་ཕྱོགས་དངོས་པོར་མེད་པ་ལ་སྟེ་དེའི་ཕྱིར་དང༌། མེད་པ་ལ་ནི་ལྡོག་པ་དང་ཡོད་པ་གང་གི་ཡང་འབྱུང་ཁུངས་མི་རུང་བའི་ཕྱིར་རོ། །དེས་ན་བསྒྲུབ་བྱའི་ཆོས་མིན་པ་ཉིད་མེད་པ་ཡིན་གྱི། མཐུན་ཕྱོགས་ལ་ནི་མེད་པ་མ་ཡིན་ནོ་ཞེ་ན། གཉིས་པ་ལན་ལ་ལྔ། དངོས་མེད་ལ་ལྡོག་པ་དགག་ཏུ་མེད་པར་ཐལ་བ། ཐ་སྙད་རྒྱུན་ཆད་དུ་ཐལ་བ། དགག་པའི་དོན་མེད་པར་ཐལ་བ། དེའི་ཕྱིར་མེད་པ་ལ་དགག་སྒྲུབ་རུང་བ། རང་མཚན་ལ་དགག་སྒྲུབ་མི་རུང་བའོ། །དང་པོ་ནི། མེད་ཅེས་ལྡོག་པ་དེ་ཉིད་ནི། །ཇི་ལྟར་མེད་ལས་ལྡོག་པར་འདོད།། ༢༢༣ ལྡོག་པ་མེད་པ་བསྒྲུབ་པ་ཡིན། །དངོས་ཡོད་མེད་ནའང་ཡོད་ཡིན་ལ།། དངོས་པོ་མེད་པ་ཡོད་མིན་ཅེས། །བླུན་པོ་ཡི་ནི་དཔྱོད་ལ་ལྟོས།། ༢༢༤ གལ་ཏེ་དེ་ལས་ལྡོག་མེད་ན། །གཏན་ཚིགས་འཇུག་པར་འདོད་དམ་ཅི།། དེ་ཡང་མིན་ན་ལྡོག་བཀག་ནི། །འདི་ཉིད་ཡིན་ན་ཅི་སྟེ་འགོག། ༢༢༥ ཅེས་སྨོས་ཏེ། སྲོག་དེ་མི་མཐུན་ཕྱོགས་ལ་མེད་ཅེས་པའི་ལྡོག་པ་དེ་ཉིད་ནི་ཇི་ལྟར་མཐུན་ཕྱོགས་ལ་མེད་པ་ལས་ལྡོག་པར་འདོད་དེ།

མཐུན་ཕྱོགས་ལ་མེད་པ་དངོས་པོར་མེད་པས་དགག་སྒྲུབ་ཀྱི་གཞིར་མི་རུང་བའི་ཕྱིར་དང༌། དེ་ལོག་ལྡོག་པ་མེད་པ་ནི་དེ་ལ་བསྒྲུབ་པ་ཡིན་པའི་ཕྱིར་རོ། །དེས་ན་དངོས་པོར་ཡོད་པའི་སྲོག་དེ་བདག་ལ་མེད་པའང་ཡོད་ཅེས་ཁས་ལེན་པ་ཡིན་ལ། དངོས་པོར་མེད་པ་དགག་སྒྲུབ་ཀྱི་གཞིར་ཡོད་པ་མ་ཡིན་ནོ་ཞེས་འགལ་བ་ཁས་ལེན་པའི་བླུན་པོ་འདིའི་རྣམ་དཔྱོད་ཀྱི་བློ་གྲོས་ལ་ལྟོས་ཤིག་ཅེས་དཔྱད་པའོ། །གལ་ཏེ་གཏན་ཚིགས་སྲོག་དེ་མཐུན་ཕྱོགས་དེ་ལས་ལྡོག་པ་མེད་ན་གཏན་ཚིགས་དེ་མཐུན་ཕྱོགས་ལ་འཇུག་པར་འདོད་དམ་ཅི་ཞེས་དྲིས་པ་ན། དེ་ཡང་མ་ཡིན་ནོ་ཞེ་ན། མཐུན་ཕྱོགས་ལས་ལྡོག་པ་ཅི་སྟེ་འགོག་སྟེ། དེ་ལ་འཇུག་པ་མ་ཡིན་པའི་ཕྱིར། ཁྱབ་སྟེ། དེ་ལས་ལྡོག་པ་བཀག་པ་ནི་འཇུག་པ་འདི་ཉིད་པའི་ཕྱིར་ནའོ།། གཉིས་པ་ཐ་སྙད་རྒྱུན་ཆད་དུ་ཐལ་བ་ནི། བསྒྲུབ་དང་དགག་པ་མ་གཏོགས་པ། །སྒྲ་ལས་བྱུང་བའི་ཐ་སྙད་གཞན།། ཡོད་མིན་དེ་ཡང་མེད་པ་ལ། །མེད་ཕྱིར་འདིར་ནི་མི་སྨྲ་ཐོབ།། ༢༢༦ ཅེས་སྨོས་ཏེ། སྲོག་མཐུན་ཕྱོགས་ལ་ཡོད་མེད་དྲིས་པའི་སྐབས་འདིར་ནི་མི་སྨྲ་བ་ཐོབ་པར་ཐལ། བསྒྲུབ་པ་དང་དགག་པ་མ་གཏོགས་པའི་སྒྲ་ལས་བྱུང་བའི་ཐ་སྙད་གཞན་ཡོད་པ་མ་ཡིན་ལ། དེ་ཡང་དངོས་པོར་མེད་པ་ལ་དགག་སྒྲུབ་ཀྱི་གཞི་མེད་པའི་ཕྱིར་རོ།། གསུམ་པ་དགག་པའི་དོན་མེད་པར་ཐལ་བ་ནི། ཡོད་པ་རྣམས་ལ་དགག་པ་མེད། །དེ་ནི་མེད་ལའང་ཡོད་མ་ཡིན།། རིགས་པ་འདི་ཡིས་འགྲོ་བ་ལ། །དགག་པའི་དོན་ནི་མེད་པར་འགྱུར།། ༢༢༧ གལ་ཏེ་ཡུལ་དུས་འགོག་ཅེ་ན། །ཇི་ལྟར་དེ་ཡོད་དེ་ལྟར་ནི།། མི་འགོག་ཇི་ལྟར་དེ་མེད་པ། །དེ་ལྟར་ཡང་ནི་འགོག་མི་འགྱུར།། ༢༢༨ ཞེས་སྨོས་ཏེ། རིགས་པ་འདི་ཡིས་ཆོས་སུ་འགྲོ་བ་གང་ལ་ཡང་དགག་པའི་དོན་ནི་མེད་པར་འགྱུར་ཏེ། གང་ཡོད་པ་རྣམས་ལ་དགག་པ་མེད་ཅིང༌། དེ་ནི་དངོས་པོར་མེད་པ་རྣམས་ལའང་ཡོད་པ་མ་ཡིན་པའི་ཕྱིར། གལ་ཏེ་བུམ་སོགས་ཡོད་པ་རྣམས་ཡུལ་དུས་འགའ་ཞིག་ཏུ་འགོག་ཅེ་ན།

དེ་ཡང་ཁྱེད་ལ་མེད་དེ། ཇི་ལྟར་བུམ་པ་དེ་ཡོད་པའི་དུས་དེ་ལྟར་ནི་མི་འགོག་ལ། ཇི་ལྟར་བུམ་པ་དེ་མེད་པའི་དུས་དེ་ལྟར་ཡང་ནི་འགོག་པར་མི་འགྱུར་བའི་ཕྱིར། བཞི་པ་དེའི་ཕྱིར་མེད་པ་ལ་དགག་སྒྲུབ་རུང་བ་ནི། དེ་ཕྱིར་དངོས་དངོས་མེད་རྟེན་ཅན། །ཕྱི་རོལ་བརྟེན་མིན་སྒྲ་དོན་ལ།། བརྟེན་ནས་འདིར་ནི་བསྒྲུབ་པ་དང༌། །དགག་པ་ཐམས་ཅད་འདོད་པ་ཡིན།། ༢༢༩ དེ་འདྲ་མེད་ནའང་ཆོས་ཅན་དེ། །དེ་དག་ལ་ནི་འབྲེལ་བར་སྣང༌།། དེ་ཡང་སྒྲ་འཇུག་པ་ཉིད་ལས། །ཡོད་ཅེས་ཐ་སྙད་བརྟེན་པར་འདོད།། ༢༣༠ ཅེས་སྨོས་ཏེ། དེ་ལྟར་ན་ཁྱེད་ཀྱང་དགག་སྒྲུབ་ཇི་ལྟར་བྱེད་ཅེ་ན། ཁོ་བོ་ཅག་རང་མཚན་ལ་དགག་སྒྲུབ་བྱེད་མི་ནུས་ཞེས་ལན་གཅིག་མ་ཡིན་པར་བཤད་ཟིན་ལ། འོན་ཀྱང་དངོས་མེད་དགག་སྒྲུབ་ཀྱི་གཞིར་མི་རུང་བ་བཀག་ཟིན་པ་དེའི་ཕྱིར་དངོས་པོ་ལ་བརྟེན་པ་དང༌། དངོས་མེད་ལ་བརྟེན་པའི་སྒྲ་དོན་གང་རུང་ལ་བརྟེན་ནས་འདིར་ནི་བསྒྲུབ་པ་དང་དགག་པ་ཐམས་ཅད་འདོད་པ་ཡིན་གྱི། ཕྱི་རོལ་གྱི་དོན་རང་མཚན་ལ་བརྟེན་ནས་ནི་མ་ཡིན་ནོ། ། གལ་ཏེ་རང་མཚན་དགག་སྒྲུབ་ཀྱི་རྟེན་དུ་འདོད་དགོས་ཏེ། དེ་དགག་སྒྲུབ་བྱེད་པའི་རྟོག་པ་ལ་སྣང་བའི་ཕྱིར་ཞེ་ན། རྟོགས་པ་དེ་ཆོས་ཅན། རང་མཚན་དངོས་སུ་སྣང་བ་དེ་འདྲ་བ་མེད་ནའང་དགག་སྒྲུབ་ཀྱི་གཞི་མེད་པ་མ་ཡིན་ཏེ། རྟོག་པ་ལ་སྣང་བའི་ཆོས་ཅན་དེ་རང་མཚན་དེ་དག་ལ་ནི་འབྲེལ་བར་སྣང་བས་དེ་ལ་དགག་སྒྲུབ་བྱེད་པའི་ཕྱིར་རོ། །རྟོག་པ་ལ་སྣང་བ་དེ་ཡང་ཆོས་ཅན། སེལ་ངོར་ཡོད་ཅེས་དགག་སྒྲུབ་ཀྱི་ཐ་སྙད་བརྟེན་པར་འདོད་དེ། ཡོད་པར་ཞེན་ནས་སྒྲ་འཇུག་པ་ཉིད་ལས་ཡིན་པའི་ཕྱིར། དེ་ཡང་གཞན་སྐྲག་པ་སྤང་བའི་ཕྱིར་ཡོད་པར་མིང་བཏགས་པ་ཙམ་གྱི་ཐ་སྙད་བརྟེན་པར་འདོད་དོ་ཞེས་རྒྱན་གྱིའོ།། ལྔ་པ་རང་མཚན་ལ་དགག་སྒྲུབ་མི་རུང་བ་ལ་གསུམ། རང་མཚན་ལ་དགག་སྒྲུབ་བྱེད་ན་ཧ་ཅང་ཐལ། དེ་ལ་དགག་སྒྲུབ་མི་བྱེད་པའི་རྒྱུ་མཚན། སྒྲ་དོན་ལ་བརྟེན་ནས་རང་མཚན་ཐོབ་པར་བསྟན་པའོ།

།དང་པོ་ནི། དེ་ལྟར་མིན་ན་དོན་རྣམས་ཀྱིས། །ཆོས་གཅིག་བསྒྲུབས་སམ་བཀག་པ་ན།། བདག་ཉིད་ཐམས་ཅད་བསྒྲུབས་པ་དང༌། །བཀག་འགྱུར་བདག་ཐ་དད་མེད་ཕྱིར།། ༢༣༡ ཐ་དད་ཡིན་ན་གཞན་དང་གཞན། །བཀག་པ་དང་ནི་བསྒྲུབས་པ་བཞིན།། བསྒྲུབ་པ་དང་ནི་དགག་པ་དག །ཆོས་ཅན་གཅིག་ལ་འདུ་མི་འགྱུར།། ༢༣༢ ཞེས་སྨོས་ཏེ། བློའི་སྣང་བ་ཙམ་ལ་དགག་སྒྲུབ་བྱེད་པ་དེ་ལྟར་མིན་པར་རང་མཚན་ལ་དགག་སྒྲུབ་བྱེད་ན་ཚུལ་གསུམ་གྱི་དོན་ཚང་བའི་རྟགས་རྣམས་ཀྱིས་ཆོས་ཅན་གཅིག་གི་སྟེང་དུ་ཁྱད་པར་གྱི་ཆོས་གཅིག་བསྒྲུབས་སམ་བཀག་པ་ན། དེ་དང་བདག་ཉིད་གཅིག་པའི་ཆོས་ཐམས་ཅད་བསྒྲུབས་པ་དང་བཀག་པར་འགྱུར་ཏེ། རང་མཚན་དེ་དག་ལ་བདག་ཉིད་ཐ་དད་མེད་པའི་ཕྱིར་དང༌། ཐ་དད་ཡིན་ན་རྫས་གཞན་དང་གཞན་བཀག་པ་དང་ནི་བསྒྲུབས་པ་བཞིན་དུ་བསྒྲུབ་པ་དང་དགག་པ་དག་ནི་ཆོས་ཅན་གཅིག་ལ་འདུ་བར་མི་འགྱུར་བའི་ཕྱིར། གཉིས་པ་དེ་ལ་དགག་སྒྲུབ་མི་བྱེད་པའི་རྒྱུ་མཚན་ནི། སྣ་ཚོགས་ཆོས་ཀྱི་གཞིར་གྱུར་པ། །ཆོས་ཅན་གཅིག་གི་དབང་བྱས་ཏེ། །གཅིག་བསྒྲུབས་པ་ན་དེ་བརྟེན་དང༌། །གཞན་རྣམས་བཏང་སྙོམས་ལྟ་བུ་དང༌།། ༢༣༣ འགོག་ན་དེ་ཡིས་དབེན་པ་དང༌། །དེ་ལས་གཞན་ལ་བལྟོས་ལྟ་བུར།། མེད་པ་ཡི་ནི་དོན་ཅན་གྱི། །ཐ་སྙད་ཇི་ལྟར་བློས་བསྟན་པ།། ༢༣༤ དེ་བཞིན་ཉིད་དེ་མ་བརྟགས་པར། །ཐ་དད་དོན་རྟེན་ཁས་ལེན་པས།། ཐོག་མེད་བག་ཆཌ་ལས་བྱུང་བའི། །འཇིག་རྟེན་དོན་ལ་གནོད་མི་འགྱུར།། ༢༣༥ ཞེས་སྨོས་ཏེ། འོ་ན་ཁྱེད་ཀྱང་དགག་སྒྲུབ་ཇི་ལྟར་བྱེད་ཅེ་ན། དགག་སྒྲུབ་བྱེད་པའི་རྟོག་པ་ལ་རང་མཚན་སྣང་བ་མ་ཡིན་ཏེ། བྱས་མི་རྟག་སྣ་ཚོགས་པའི་ཆོས་ཀྱི་གཞིར་གྱུར་པའི་ཆོས་ཅན་སྒྲ་ལྟ་བུ་གཅིག་གི་དབང་དུ་བྱས་ཏེ་མི་རྟག་པའི་ཆོས་གཅིག་བསྒྲུབས་པ་ན་སྒྲ་ལ་མི་རྟག་པ་དེ་བརྟེན་པ་དང༌། ཤེས་བྱ་ལ་སོགས་པའི་ལྡོག་པ་གཞན་རྣམས་བཏང་སྙོམས་ལྟ་བུ་དང༌། རྟག་པ་འགོག་པ་ན་སྒྲ་ནི་རྟག་པ་དེ་ཡིས་དབེན་པ་ལྟ་བུ་དང༌།

དགག་སྒྲུབ་གཉིས་ཀ་ཡང་དེ་ལས་ལྡོག་པ་གཞན་བྱས་པ་ལ་བལྟོས་པ་ལྟ་བུར་སྣང་བ་ཡིན་པའི་ཕྱིར། དེས་ན་རྟོག་པའི་སྣང་ཡུལ་དངོས་པོར་མེད་པའི་དོན་ཅན་གྱི་དགག་སྒྲུབ་བྱེད་པའི་ཐ་སྙད་ཆོས་ཅན། ཚད་མས་གནོད་པར་མི་འགྱུར་ཏེ། ཇི་ལྟར་བློས་བསྟན་པ་དེ་བཞིན་ཉིད་དེ་ལ་མ་བརྟགས་པར་ལྡོག་པ་ཐ་དད་པའི་དོན་ལ་བརྟེན་ནས་ཁས་ལེན་པའི་ཕྱིར་དང༌། ཁས་ལེན་དེ་ཡང་ཐོག་མ་མེད་པའི་བག་ཆགས་བརྟན་པ་ལས་གྱུར་པའི་འཇིག་རྟེན་གྱི་དོན་ལ་འཇུག་པའི་ཆེད་དུ་ཡིན་པའི་ཕྱིར། གསུམ་པ་སྒྲ་དོན་ལ་བརྟེན་ནས་རང་མཚན་ཐོབ་པར་བསྟན་པ་ནི། དེ་འབྲས་ཅན་དང་དེ་འབྲས་མེད། །དེ་དེ་ལས་ཐ་དད་དོན་གཅིག། ཐ་དད་རྟེན་ཅན་འཕེལ་བ་དང༌། །འགྲིབ་པ་ལྟ་བུར་བྱེད་པ་ཡི།། ༢༣༦ བསླད་པ་དེ་དང་དེ་དག་གིས། །འབྲེལ་བ་འགའ་ལས་དེ་ལྡན་ཉིད།། མིན་ཀྱང་མཐོང་བས་སྦྱོར་ངེས་ན།།4 དེ་དག་བསླད་པའང་ཤེས་མ་ཡིན།། ༢༣༧ ཅེས་སྨོས་ཏེ། དེ་ལྟ་མོད་ཀྱི་ཐ་སྙད་འཁྲུལ་བ་ལ་བརྟེན་ནས་དོན་ཐོབ་པར་ཇི་ལྟར་འགྱུར་ཞེ་ན། མིག་གི་དབང་པོ་དེ་མིག་ཤེས་དེའི་འབྲས་བུ་ཅན་དང་ཉན་ཤེས་དེའི་འབྲས་བུ་མེད་པ་ཅན་དེ་སྔ་མ་དེ་ལས་ལྡོག་པ་ཐ་དད་ཀྱང་དོན་མིག་གི་དབང་པོ་གཅིག་ཉིད་ཡིན་ནོ། ། དེ་ཡང་ལྡོག་པ་ཐ་དད་པའི་རྟེན་ཅན་མིག་གི་དབང་པོ་གཅིག་གི་སྟེང་དུ་མིག་ཤེས་འཕེལ་བ་དང་ཉན་ཤེས་འགྲིབ་པ་ལྟ་བུར་བྱེད་པའི་བསླད་པ་དེ་དང་དེ་དག་ཆོས་ཅན། གཅིག་དང་ཐ་དད་དུ་སྣང་བ་དེ་དག་བསླད་པ་ཡིན་ཀྱང་བསླད་པར་ཤེས་པ་མ་ཡིན་ཏེ། རང་མཚན་དང་འབྲེལ་བར་སྣང་བའི་རྐྱེན་འགའ་ཞིག་ལས་རང་མཚན་དངོས་སུ་སྣང་བ་དེ་དང་ལྡན་པ་ཉིད་མིན་ཀྱང་སྐྱེས་དུས་རང་མཚན་མཐོང་བ་དང་ཐོབ་པ་ལ་སྦྱོར་བ་དེས་ནའོ།།

གསུམ་པ་སྲོག་སོགས་བདག་མེད་ལས་མི་ལྡོག་པ་ལ་གསུམ། བུམ་སོགས་བདག་མེད་དུ་མ་གྲུབ། མཐུན་ཕྱོགས་ལས་ཀྱང་ལྡོག་པར་དོགས་པ། དེས་ན་ལྡོག་ཁྱབ་མ་གྲུབ་པའོ། །དང་པོ་ནི། ཡོད་ཉིད་སྒྲུབ་བྱེད་འཇུག་པའི་ཕྱིར། །དེ་མེད་མ་ཡིན་ཐེ་ཚོམ་འགྱུར།། ཁས་བླངས་ཚད་མ་ཡིན་པ་ལས། །མེད་པ་ཉིད་ཀྱང་རིགས་མ་ཡིན།། ༢༣༨ མེད་ལས་ལྡོག་པ་མེད་ན་ཡང༌། །མཐུན་ཕྱོགས་ལས་ལྡོག་ཐེ་ཚོམ་ཟ།། དེ་ལ་ཐེ་ཚོམ་ཟ་ཕྱིར་ཏེ། །མི་མཐུན་ཕྱོགས་ལས་ལྡོག་པར་ཡང༌།། ༢༣༩ ཞེས་སྨོས་ཏེ། སངས་རྒྱས་པ་ཆོས་ཅན། བུམ་སོགས་བདག་མེད་ལས་ལྡོག་པ་མེད་ན་ཡང་སྲོག་དེ་གསོན་ལུས་བདག་བཅས་སུ་བསྒྲུབ་པའི་མཐུན་ཕྱོགས་ལས་ལྡོག་པ་ལ་ཐེ་ཚོམ་ཟ་བར་ཐལ། གསོན་ལུས་དེ་བདག་མེད་དུ་ངེས་པ་མ་ཡིན་པར་ཐེ་ཚོམ་དུ་གྱུར་པ་ཡིན་པའི་ཕྱིར་ཏེ། ཁྱོད་ཀྱི་ངོར་གསོན་ལུས་ལ་བདག་ཡོད་པ་ཉིད་ཀྱི་སྒྲུབ་བྱེད་འཇུག་པའི་ཕྱིར། གལ་ཏེ་སངས་རྒྱས་པས་གསོན་ལུས་བདག་མེད་པ་ཁས་བླངས་སོ་ཞེ་ན། གསོན་ལུས་ཆོས་ཅན། སངས་རྒྱས་པའི་ཁས་བླངས་ཚད་མ་ཡིན་པ་ལས་བདག་མེད་པ་ཉིད་ཀྱང་རིགས་པ་མ་ཡིན་པར་ཐལ། བདག་མེད་པའི་རྒྱུ་མཚན་གཞན་མེད་ཅིང༌། སངས་རྒྱས་པའི་ཁས་བླངས་ཚད་མ་མ་ཡིན་པའི་ཕྱིར། སངས་རྒྱས་པ་ཆོས་ཅན། གསོན་ལུས་མི་མཐུན་ཕྱོགས་ལས་ལྡོག་པར་ཡང་ཐེ་ཚོམ་ཟ་བར་ཐལ། མཐུན་ཕྱོགས་དེ་ལ་ཡོད་མེད་ཐེ་ཚོམ་ཟ་བའི་ཕྱིར། གཉིས་པ་མཐུན་ཕྱོགས་ལས་ཀྱང་ལྡོག་པར་དོགས་པ་ནི། ཕུང་པོ་གཉིས་ལས་གཅིག་ལ་ནི། །ངེས་པར་གྲུབ་ན་གཞན་ལས་ནི།། ལྡོག་གྲུབ་མ་མཐོང་བ་ཡིན་ཀྱང༌། །མཐོང་མེད་དག་ལ་ཐེ་ཚོམ་ཟ།། ༢༤༠ གསལ་ལ་ཁྱབ་བྱེད་མ་ཡིན་ཡང༌། །དེ་ཡི་རིགས་གྱུར་དོན་ཡོད་པས།། མ་མཐོང་བས་འགར་ངེས་མེད་དེ། །མཁྲེགས་པ་མཚོན་གྱིས་མི་ཆོད་བཞིན།།༢༤༡ ཞེས་སྨོས་ཏེ། བདག་ཡོད་མེད་ཀྱི་ཕུང་པོ་གཉིས་ལས་གཅིག་བདག་མེད་པ་ལ་ནི་ཡོད་པ་ཉིད་དུ་ངེས་པར་གྲུབ་ན་གཞན་བདག་བཅས་ལས་ནི་ལྡོག་པ་གྲུབ་དགོས་པ་ལས། སྲོག་ཆོས་ཅན། བདག་མེད་ཐམས་ཅད་ལས་ལྡོག་པ་མ་གྲུབ་པར་ཐལ།

བདག་བཅས་ལ་མ་གྲུབ་པའི་ཕྱིར། ཡང་དེ་ཆོས་ཅན། བུམ་སོགས་ལ་མཐོང་བ་ཡིན་ཀྱང་མཐོང་རུང་དུ་མེད་པའི་བདག་མེད་དག་ལ་ཡོད་མེད་ཐེ་ཚོམ་ཟ་སྟེ། བདག་མེད་པའི་གསལ་བ་ཐམས་ཅད་ལ་ཁྱབ་བྱེད་མ་ཡིན་ཀྱང་བདག་མེད་དེ་ཡི་རིགས་སུ་གྱུར་པའི་དོན་འགའ་ཞིག་ལ་ཡོད་པས་སོ། །དེས་ན་སྲོག་ཆོས་ཅན། བུམ་སོགས་ལ་མ་མཐོང་བས་བདག་མེད་འགར་ཡང་མེད་པའི་ངེས་པ་མེད་དེ། དཔེར་ན་རྡོ་རྗེ་ལ་སོགས་པའི་མཁྲེགས་པ་མཚོན་གྱིས་མི་ཆོད་ན་ཡང་ཤིང་གི་མཁྲེགས་པ་མཚོན་གྱིས་ཆོད་པ་བཞིན་ནོ།། གསུམ་པ་དེས་ན་ལྡོག་ཁྱབ་མ་གྲུབ་པ་ནི། ཡོད་ལ་འགལ་བ་མ་མཐོང་ན། །ཐེ་ཚོམ་གང་ལས་ལྡོག་པར་འགྱུར།། དེ་ཡང་ལ་ལར་དེ་འབྲས་དང༌། །བདག་ཏུ་ངེས་ལས་གཞན་ཅི་ཡོད།། ༢༤༣ དེས་ན་བདག་མེད་པ་ལས་ཀྱང༌། །འདི་ནི་ལྡོག་པར་ཐེ་ཚོམ་ཟ།། ལྡོག་ཏུ་ཆུག་པ་དེ་ལྟར་ནའང༌། །བདག་མེད་པ་ལས་བདག་མི་འགྱུར།། ༢༤༣ གང་གིས་དེ་ནི་ལྡོག་མེད་པ།།5 ངེས་པར་དངོས་པོས་འདོད་མ་ཡིན།། དཔེར་ན་སྲོག་སོཌ་མཐུན་ཕྱོགས་ལ། །ལྡོག་པ་མེད་ཀྱང་ཡོད་མིན་ཅེས།། ༢༤༤ གལ་ཏེ་གཏན་ཚིགས་མཐུན་ཕྱོགས་ལས། །ལྡོག་མེད་དེ་རྒྱུ་རྗེས་འགྲོ་ཅན།། རྗེས་འགྲོ་ཅན་མིན་ལྡོག་མིན་ན། །བདག་མེད་མ་ཡིན་བདག་བཅས་མིན།། ༢༤༥ ཅེས་སྨོས་ཏེ། སྲོག་ཆོས་ཅན། བདག་མེད་འགའ་ཞིག་ཏུ་ཡོད་པ་ལ་འགལ་བ་མ་མཐོང་ན་བདག་བཅས་ལ་ཡོད་མེད་ཐེ་ཚོམ་གང་ལས་ལྡོག་པར་འགྱུར་ཏེ། བདག་མེད་ལས་ལྡོག་པ་དེ་ཡང་ལ་ལར་བདག་དེའི་འབྲས་བུ་རང་བདག་ཉིད་གཅིག་ཏུ་ངེས་པ་ལས་གཞན་ཅི་ཡོད་དེ་མེད་དགོས་ལ། ཁྱོད་དང་བདག་ལ་འབྲེལ་བ་གང་ཡང་མེད་པའི་ཕྱིར་རོ། །དེས་ན་བདག་མེད་པ་ལས་ཀྱང་སྲོག་འདི་ནི་ལྡོག་པར་ཐེ་ཚོམ་ཟའོ། །འདི་ལ་ལྷ་དབང་བློས། བདག་མེད་དང་དངོས་བརྒྱུད་པ་གང་གིས་ཀྱང་འགལ་བ་མེད་པ་དེས་ན་ཞེས་སོ། །བདག་དང་འབྲེལ་བ་མེད་པ་དེས་ན་ཞེས་རྒྱན་གྱིའོ། །གསོན་ལུས་ལ་བདག་མེད་ལྡོག་ཏུ་ཆུག་པ་དེ་ལྟར་ནའང་གསོན་ལུས་ཆོས་ཅན། བདག་མེད་ལ་མེད་པ་ལས་བདག་བཅས་སུ་མི་འགྱུར་ཏེ།

རྒོལ་བ་གང་གིས་གསོན་ལུས་དེ་ནི་བདག་ལས་ལྡོག་པ་མེད་པ་ཡིན་ན་ཡང་ངེས་པར་བདག་དེའི་དངོས་པོར་འདོད་པ་མ་ཡིན་པའི་ཕྱིར། དཔེར་ན་སྲོག་སོགས་མཐུན་ཕྱོགས་ལས་ལྡོག་པ་མེད་ཀྱང་དེ་ལ་ཡོད་པ་མིན་པ་བཞིན་ནོ། །དེ་ལྟར་མ་ཡིན་པར་གལ་ཏེ་ལྡོག་པ་རྐྱང་པ་ཅན་ཡིན་ན་གཏན་ཚིགས་སྲོག་ལྡན་ཆོས་ཅན། མཐུན་ཕྱོགས་ལ་རྗེས་འགྲོ་ཅན་དུ་ཐལ། མཐུན་ཕྱོགས་ལས་ལྡོག་པ་མེད་པ་དེའི་རྒྱུ་མཚན་གྱིས་སོ། །ཁྱབ་སྟེ། དེ་ལ་རྗེས་འགྲོ་ཅན་ཡང་མིན། ལྡོག་པ་ཅན་ཡང་མ་ཡིན་ན་བདག་མེད་ཀྱང་མ་ཡིན། བདག་བཅས་ཀྱང་མ་ཡིན་དགོས་པའི་ཕྱིར། བཞི་པ་བདག་ལས་ལྡོག་ཀྱང་བདག་བཅས་སུ་མི་འགྲུབ་པ་ལ་གཉིས། སྤྱིར་གཏན་ཚིགས་ཡིན་ན་འབྲེལ་བ་དང་དེ་ངེས་བྱེད་ལ་བལྟོས་པ། དེ་བདག་སྲོག་ལ་མི་རིགས་ པའོ། །དང་པོ་ནི། འཇུག་པ་གང་གིས་རང་བདག་ཉིད། །གང་མེད་མི་འབྱུང་ཅན་འགྲུབ་པ།། དེ་ཕྱིར་དེ་ཉིད་ལྡོག་བྱེད་དེ། །འཇུག་པ་ན་ཡང་འཇུག་བྱེད་དེ།། ༢༤༦ མེད་ན་མི་འབྱུང་དེ་ཡང་ནི། །སྒྲུབ་པར་བྱེད་ལ་བལྟོས་པ་ཡིན།། འབྲས་བུ་མཐོང་དང་མ་མཐོང་བ། །དེ་དག་རྒྱུ་དང་འབྲས་བུ་ཉིད།། ༢༤༧ ཅེས་སྨོས་ཏེ། ཁྱེད་བདག་སྲོག་ལ་ལྡོག་པ་གྲུབ་པར་སྨྲ་བ་ཡང་མི་བདེན་ཏེ། རྟགས་སྒྲུབ་བྱེད་དུ་འཇུག་པ་ལ་ཆོས་གང་གི་རང་གི་བདག་ཉིད་གང་མེད་ན་རྟགས་དེ་མི་འབྱུང་བ་ཅན་དུ་གྲུབ་པ་དེའི་ཕྱིར། ཆོས་དེ་ལོག་ན་རྟགས་དེ་ཉིད་ལྡོག་པར་བྱེད་ཅིང༌། ཆོས་དེ་འཇུག་པ་ན་ཡང་རྟགས་དེ་འཇུག་པར་བྱེད་ལ། རྟགས་ཆོས་དེའི་མེད་ན་མི་འབྱུང་བ་དེ་ཡང་ནི་སྒྲུབ་པར་བྱེད་པའི་ཚད་མ་ལ་བལྟོས་པ་ཡིན་ནོ། །དེ་ཡང་ཚུལ་ཇི་ལྟར་ཞེ་ན། འབྲས་བུ་མཐོང་ན་རྒྱུ་མཐོང་བ་དང༌། རྒྱུ་མ་མཐོང་ན་འབྲས་བུ་མ་མཐོང་བའི་ཚད་མ་དེ་དག་གིས་རྒྱུ་དང་འབྲས་བུའི་འབྲེལ་བ་ངེས་པ་ཉིད་ཡིན་ནོ།། གཉིས་པ་དེ་བདག་སྲོག་ལ་མི་རིགས་པ་ལ་གཉིས། དེ་བྱུང་འབྲེལ་མི་རིགས་པ། བདག་གཅིག་འབྲེལ་མི་རིགས་པའོ། །དང་པོ་ལ་གསུམ། དངོས་དང༌།

རྩོད་པ་སྤང་བ། དོན་བསྡུ་བའོ། །དང་པོ་ནི། དེ་ཡོད་ན་ཡོད་ངེས་མེད་ཕྱིར། །དོན་གཞན་རྟོགས་པ་ཡོད་མ་ཡིན།། རྟག་ཏུ་ཡོད་པ་མེད་པ་ན། །དེ་དག་མེད་པ་མི་སྲིད་ཕྱིར།། ༢༤༨ འབྲས་བུའི་རང་བཞིན་ཐ་དད་རྣམས། །རྒྱུ་རྣམས་ལས་ནི་བྱུང་བའི་ཕྱིར། །དེ་དག་མེད་པར་གཞན་ལས་འབྱུང༌། །ཇི་ལྟར་དེས་བསྐྱེད་རང་བཞིན་ཡིན།། ༢༤༩ ཚོགས་པའི་ནུས་པ་ཐ་དད་ཕྱིར། །དངོས་རྣམས་སྣ་ཚོགས་ངོ་བོ་ཉིད།། གལ་ཏེ་ཐ་དད་བྱེད་མིན་ན། །འགྲོ་འདི་ངོ་བོ་གཅིག་ཏུ་འགྱུར།། ༢༥༠ ཞེས་སྨོས་ཏེ། སྲོག་ལྡན་ཆོས་ཅན། ཁྱོད་ལས་གསོན་ལུས་ལ་དོན་གཞན་བདག་རྟོགས་པ་ཡོད་པ་མ་ཡིན་ཏེ། སྲོག་དེ་ཡོད་ན་གསོན་ལུས་བདག་བཅས་སུ་བསྒྲུབ་པའི་མཐུན་ཕྱོགས་ལ་ཡོད་པའི་ངེས་པ་མེད་པའི་ཕྱིར་དང༌། བདག་རྟག་ཏུ་ཡོད་པས་སྲོག་དེ་མེད་པ་ནི་བདག་དེ་དག་མེད་པ་མི་སྲིད་པའི་ཕྱིར་དང༌། བདག་དེ་དག་རྒྱུར་མེད་པར་གཞན་ལས་འབྱུང་ན་ཇི་ལྟར་བདག་དེས་བསྐྱེད་པའི་རང་བཞིན་ཡིན་ཏེ། འབྲས་བུའི་རང་བཞིན་ཐ་དད་པ་རྣམས་རྒྱུ་མེད་མ་ཡིན་པར་རྒྱུ་རྣམས་ལས་ནི་བྱུང་བའི་ཕྱིར་ཏེ། རྒྱུ་ཚོགས་པའི་ནུས་པ་རྣམས་ཐ་དད་པའི་ཕྱིར་ན་འབྲས་བུའི་དངོས་པོ་རྣམས་ཀྱང་སྣ་ཚོགས་པའི་ངོ་བོ་ཉིད་དུ་སྐྱེ་བ་ཡིན་ནོ། །གལ་ཏེ་འབྲས་བུ་ཐ་དད་རྣམས་རྒྱུ་ཐ་དད་ཀྱི་བྱེད་པ་མིན་ན་འབྲས་བུར་འགྲོ་བ་འདི་རྣམས་ངོ་བོ་གཅིག་ཏུ་འགྱུར་རོ།། གཉིས་པ་རྩོད་པ་སྤང་བ་ནི། འདི་ཐ་དད་བྱེད་ཐ་དད་བྱེད། །མིན་ན་རང་བཞིན་གཅིག་ཉིད་ཉམས།། གཅིག་ནི་རང་བཞིན་དུ་མ་ནི། །མེ་དང་མེ་མིན་རང་བཞིན་གཉིས།། ༢༥༡ དེས་ན་གཞན་ན་དེས་བསྐྱེད་པས། །རང་བཞིན་ཡིན་ན་དེ་དེ་ཉིད།། དེ་བསྐྱེད་རང་བཞིན་མ་ཡིན་ན། །དེ་ནི་དེ་ལས་ཇི་ལྟར་འབྱུང༌།། ༢༥༢ དེ་ཕྱིར་རྒྱུ་དང་འབྲས་བུ་དག །ཕན་ཚུན་རང་བཞིན་ངེས་པ་ཉིད། །དེས་ན་ རང་བཞིན་མཐོང་བ་བཞིན། །འབྲས་མཐོང་ན་ཡང་དེ་རྟོགས་འགྱུར།། ༢༥༣ ཞེས་སྨོས་ཏེ། གལ་ཏེ་དུ་བ་མེ་ལ་མ་འཁྲུལ་བར་མ་ངེས་ཏེ།

མེ་དང་མེ་མེད་བརྒྱ་བྱིན་གྱི་སྤྱི་བོ་གཉིས་ཀ་ལས་འབྱུང་བར་མཐོང་བའི་ཕྱིར་ཞེ་ན། དུ་བ་གཅིག་པུ་འདི་ནི་ཆོས་ཅན། རང་བཞིན་གཅིག་ཡིན་པ་ཉམས་པར་ཐལ། དུ་བ་ལས་ཐ་དད་པར་བྱེད་པའི་མེ་མེད་བརྒྱ་བྱིན་གྱི་སྤྱི་བོ་ལས་བྱུང་ཞིང་ཐ་དད་དུ་བྱེད་པ་མྀན་པའི་མེ་ལས་བྱུང་བའི་རང་བཞིན་དུ་མ་ཡིན་པའི་ཕྱིར་ཏེ། མེ་ལས་བྱུང་བ་དང་མེ་མིན་ལས་བྱུང་བའི་རང་བཞིན་གཉིས་ཡིན་པའི་ཕྱིར། དེས་ན་དུ་བ་ཆོས་ཅན། བརྒྱ་བྱིན་གྱི་སྤྱི་བོ་ལས་བྱུང་བ་མིན་ཏེ། བརྒྱ་བྱིན་གྱི་སྤྱི་བོ་ལས་བྱུང་བའི་གཞན་སྐྱ་རྫས་དེ་ནི་མེ་དེས་བསྐྱེད་པའི་རང་བཞིན་ཡིན་ན་སྤྱི་བོ་དེ་མེ་དེ་ཉིད་དུ་འགྱུར་ལ། སྐྱ་བོའི་རྫས་དེ་མེ་དེས་བསྐྱེད་པའི་རང་བཞིན་མ་ཡིན་ན་སྐྱ་བོའི་རྫས་དེ་ནི་མེ་དེ་ལས་ཇི་ལྟར་འབྱུང་སྟེ་མི་འབྱུང་བ་དེའི་ཕྱིར། དེས་ན་རྒྱུ་དང་འབྲས་བུ་དག་ཕན་ཚུན་མི་འཁྲུལ་བའི་རང་བཞིན་དུ་ངེས་པ་དེ་ཉིད་ཡིན་པ་དེས་ན་མེའི་རང་བཞིན་མངོན་སུམ་དུ་མཐོང་བ་ལས་འཇུག་ཡུལ་ལ་མི་བསླུ་བ་བཞིན་དུ་འབྲས་བུ་དུ་བ་མཐོང་ན་ཡང་ལ་མེ་ལྡན་དུ་རྟོགས་པར་འགྱུར་རོ། །དེ་ཡང་མ་བཟོད་ནས་སྨྲས་པ། ཆུ་དང་འོ་མ་རུལ་འགྱུར་བཞིན། །དུ་མ་ལས་གཅིག་ཇི་ལྟར་འགྱུར།། ཞེས་ཟེར་ཏེ། རྒྱུ་ཆུ་དང་འོ་མ་གཉིས་ལས་འབྲས་བུ་རུལ་བ་གཅིག་སྐྱེ་བར་འགྱུར་བ་བཞིན་དུ་རྒྱུ་དུ་མ་ལས་འབྲས་བུ་གཅིག་ཇི་ལྟར་སྐྱེ་བར་མི་འགྱུར་ཞེ་ན། བཤད་པ། གཤེར་ནུས་གང་ལས་རུལ་འགྱུར་ཏེ། །གཉིས་ཀའང་གཅིག་ཉིད་ཅི་འདི་ནི།།༢༥༤ ཐ་དད་གཅིག་པའི་བདག་ཉིད་དམ། །ཐ་དད་གཤེར་ཉིད་ཇི་ལྟར་ཡིན།། རང་རང་ངོ་བོ་ལ་གནས་ཕྱིར། །དེ་ཡི་རང་བཞིན་ཅན་གྱི་བློ།། ཐ་དད་མེད་ཕྱིར་གཅིག་ཅེས་བརྗོད།།6 ༢༥༥ དེ་བཞིན་མེ་ནི་ཐ་དད་ཀྱང༌། །ཆ་གང་གིས་ནི་མེར་རྟོགས་པའི།། རྟེན་ཡིན་དེས་ནི་དུ་བསྐྱེད་པ། །དེས་ན་དེ་ལྟར་རྟོགས་པ་ཡིན།། ༢༥༦ མེར་ཤེས་ཡན་ལག་གཞན་ལ་ནི། །བལྟོས་པ་ཉིད་ལས་བྱུང་བའི་ཕྱིར།།

དུ་བ་དེ་ལས་འཁྲུལ་མེད་ཅན། །དེ་ལྟར་འབྲས་གཞན་དེ་ལྟར་གྲུབ།། ༢༥༧ ཅེས་སྨོས་ཏེ། ཆུ་དང་འོ་མ་གཉིས་ཀའང་ཆོས་ཅན། འབྲས་བུ་རུལ་བ་གཅིག་བསྐྱེད་པ་ལ་རིགས་གཅིག་པ་ཉིད་ཡིན་ཏེ། གཤེར་བར་རིགས་གཅིག་པའི་ནུས་པ་གང་ལས་རུལ་བ་གཅིག་བསྐྱེད་པར་འགྱུར་བའི་ཕྱིར། ཅི་སྟེ་ཡང་ཆུ་དང་འོ་མ་འདི་ནི་རྫས་ཐ་དད་ཡིན་ན་རིགས་གཅིག་པའི་བདག་ཉིད་དུ་འཐད་དམ་སྟེ་མི་འཐད་པར་ཐལ། ཐ་དད་ན་གཤེར་བའི་དངོས་པོ་གཅིག་ཉིད་ཇི་ལྟར་ཡིན་ཏེ་མ་ཡིན་པའི་ཕྱིར་ཞེ་ན། ཆུ་དང་འོ་མ་ཆོས་ཅན། ཐ་དད་ཡིན་ཏེ། དངོས་པོ་ཐམས་ཅད་དོན་དམ་པར་རང་རང་གི་ངོ་བོ་གཞན་དང་མ་འདྲེས་པའི་རང་མཚན་ལ་གནས་པའི་ཕྱིར། འོན་ཀྱང་རིགས་གཅིག་ཅེས་བརྗོད་དེ། གཤེར་བ་མ་ཡིན་པ་ལས་ལོག་ཙམ་དུ་སྣང་བ་དེའི་རང་བཞིན་ཅན་གྱི་བློ་ཐ་དད་མེད་པའི་ཕྱིར་དེ་བཞིན་དུ་ཙནྡན་དང་ཤ་བ་ལ་སོགས་པའི་མེ་ནི་ཐ་དད་ཀྱང་མེ་མིན་ལས་ལོག་པར་འདྲ་བའི་ཆ་གང་གིས་ནི་མེར་རྟོགས་པའི་བློ་གཅིག་སྐྱེ་བའི་རྟེན་བྱེད་པ་ཡིན་ལ། མེ་དེས་ནི་དུ་བ་བསྐྱེད་པ་དེས་ན་དུ་བའི་རྟགས་ལས་མེ་ཙམ་དེ་ལྟར་རྟོགས་པ་ཡིན་ནོ། །དེའི་ཕྱིར་དུ་བ་དེ་ནི་མེ་དེ་ལ་འཁྲུལ་བ་མེད་པ་ཅན་ཡིན་ཏེ། མེར་ཤེས་པའི་ཡན་ལག་གཞན་བུད་ཤིང་ལ་བལྟོས་པ་ཉིད་ལས་བྱུང་བའི་ཕྱིར། དུ་བ་མེ་ལ་མི་འཁྲུལ་བ་དེ་ལྟར་འབྲས་བུ་གཞན་ཐམས་ཅད་ཀྱང་དེ་བཞིན་རང་གི་རྒྱུ་ལ་མི་འཁྲུལ་བར་གྲུབ་བོ།། གསུམ་པ་དོན་བསྡུ་བ་ནི། དུ་བ་བུད་ཤིང་འགྱུར་བ་ཡི། །ཡན་ལག་རྟེན་ལ་མེར་འཇོག་ཕྱིར།། གལ་ཏེ་མེ་མིན་དེ་དུ་མིན། །གལ་ཏེ་དེ་དུ་མེད་དེ་ཉིད།། ༢༥༨ ཅེས་སྨོས་ཏེ། གལ་ཏེ་བརྒྱ་བྱིན་གྱི་སྤྱི་བོ་དེ་མེ་མིན་ན་དེ་ལས་སྐྱེ་བའི་སྐྱ་བོའི་རྫས་དེ་དུ་བ་མིན་ལ། གལ་ཏེ་དེ་དུ་བ་ཡིན་ན་བརྒྱ་བྱིན་གྱི་སྤྱི་བོ་དེ་ཉིད་མེ་ཡིན་དགོས་ཏེ། དུ་བ་དང་བུད་ཤིང་གི་འགྱུར་བ་བསྐྱེད་པའི་ཡན་ལག་གི་རྟེན་བུད་ཤིང་སྲེག་བྱེད་ལ་མེར་འཇོག་པའི་ཕྱིར།

གཉིས་པ་བདག་གཅིག་འབྲེལ་མི་རིགས་པ་ནི། ཇི་ལྟར་རང་རྒྱུ་ལ་བལྟོས་པས། །རང་བཞིན་མེད་ན་མི་འབྱུང་བར།། ཤེས་བྱ་འཇིག་དང་བྱས་པ་ཉིད། །གོང་དུ་ཇི་སྐད་བཤད་བཞིན་ནོ།། ༢༥༩ ཞེས་སྨོས་ཏེ། བདག་དང་སྲོག་གཉིས་ལ་བདག་གཅིག་པའི་འབྲེལ་བ་མ་གྲུབ་སྟེ། ཇི་ལྟར་རང་བཞིན་གྱི་གཏན་ཚིགས་ཡིན་ན་རང་གི་བསྒྲུབ་བྱའི་ཆོས་ཀྱི་བདག་ཉིད་ཡིན་པའི་རྒྱུ་མཚན་ལ་བལྟོས་དགོས་པས་རང་བཞིན་གྱི་མེད་ན་མི་འབྱུང་བའི་འབྲེལ་བ་གྲུབ་པར་ཤེས་པར་བྱ་བ་ཡིན་པའི་ཕྱིར། དཔེར་ན་འཇིག་པ་དང་བྱས་པ་བདག་གཅིག་ཏུ་འབྲེལ་བ་ཉིད་ཡིན་པ་གོང་དུ་རང་དོན་རྗེས་དཔག་གི་ལེའུར་ཇི་སྐད་བཤད་པ་བཞིན་ནོ།། བདུན་པ་རིགས་ཅན་གཞན་ཡང་དེ་ལྟར་གྲུབ་པ་ནི། ལྡོག་ཅན་མཚུངས་པར་བསྟན་པའི་ཕྱིར། །མཉན་བྱ་ཉིད་ནི་བརྗོད་མཛད་ལས།། གཏན་ཚིགས་མིན་ཉིད་རྟོཌ་པ་ཡིས། །ཚུལ་འདིས་ཐམས་ཅད་དཔག་པར་བྱ།། ༢༦༠ ཞེས་སྨོས་ཏེ། སློབ་དཔོན་གྱིས་ཕྱོགས་ཆོས་ཅན་གྱི་རབ་དབྱེར་སྒྲ་རྟག་སྒྲུབ་ལ་མཉན་བྱ་དཔེར་བརྗོད་པར་མཛད་པ་ལས། སྲོག་ལྡན་གསོན་ལུས་བདག་བཅས་སུ་བསྒྲུབ་པའི་གཏན་ཚིགས་མིན་པ་ཉིད་དུ་རྟོགས་པའི་ཚུལ་འདིས་ཆོས་ཅན། ལྡོག་པ་རྐྱང་པ་ཅན་གྱི་གཏན་ཚིགས་ཐམས་ཅད་ཀྱང་འཁྲུལ་བར་དཔག་པར་བྱ་སྟེ། མཉན་བྱ་དང་སྲོག་ལྡན་གཉིས་ལྡོག་པ་འཁྲུལ་བ་ཅན་དུ་མཚུངས་པར་བསྟན་པའི་ཕྱིར་རོ། །རྗེས་འགྲོ་རྐྱང་པ་ཅན་ཡང་འགའ་ཞིག་སྒྲ་མི་རྟག་སྟེ་གཞལ་བྱ་ཡིན་པའི་ཕྱིར་ཞེས་པ་ནི་མི་མཐུན་ཕྱོགས་ལ་ཡོད་པ་དེ་ལས་ལྡོག་པ་མེད་ཀྱང་རྗེས་འགྲོ་གྲུབ་པའི་ཕྱིར་རྗེས་འགྲོ་རྐྱང་པ་ཅན་གྱི་རྟགས་སོ་ཞེས་པ་ལ་རྩོད་ཅིང་དགག་པའི་ཕྱིར་གཞལ་བྱ་མ་ངེས་པའི་རྟགས་སུ་གསུངས་པ་ཡིན་ནོ།། གསུམ་པ་མི་དམིགས་པ་ལོགས་སུ་མི་སྟོན་པའི་རྒྱུ་མཚན་ལ་བཞི། རྒྱུ་དང་ཁྱབ་བྱེད་མ་དམིགས་པ། རང་བཞིན་མ་དམིགས་པ། ཞར་ལ་མི་སྣང་བ་མ་དམིཌ་པའི་གཏན་ཚྀགས་བཤད་པ། འགལ་དམིགས་ཀྱི་རྟགས་ལོགས་སུ་མི་སྟོན་པའི་རྒྱུ་མཚན་ནོ།

།དང་པོ་ནི། རྒྱུ་དང་ངོ་བོ་ལྡོག་ཉིད་ཀྱིས། །དོན་ལྡོག་པར་ནི་བརྗོད་པ་ལས།། མི་དམིགས་དཔེ་ནི་གྲུབ་པའི་ཕྱིར། །ཐ་དད་པར་ནི་མ་བཤད་དོ།། ༢༦༡ ཞེས་སྨོས་ཏེ། རང་བཞིན་དང་འབྲས་བུའི་རྟགས་གཉིས་བཤད་ནས་མ་དམིགས་པའི་རྟགས་ཀྱང་ཅིའི་ཕྱིར་མ་བསྟན་ཅེ་ན། སློབ་དཔོན་ཕྱོགས་ཀྱི་གླང་པོ་ཆོས་ཅན། ཕྱོགས་ཆོས་ཅན་གྱི་རབ་དབྱེར་འབྲས་རང་གི་རྟགས་ལ་དཔེར་བརྗོད་ཐ་དད་པར་ནི་རྒྱུ་དང་ཁྱབ་བྱེད་མ་དམིགས་པ་མི་སྟོན་པའི་རྒྱུ་མཚན་ཡོད་དེ། རྒྱུ་མེ་དང་ཁྱབ་བྱེད་ངོ་བོ་མི་རྟག་པ་བཟློག་པ་ཉིད་ཀྱིས་འབྲས་བུ་དུ་བ་དང་ཁྱབ་བྱ་བྱས་པའི་དོན་ལྡོག་པར་ནི་བརྗོད་པ་ལས་རྒྱུ་དང་ཁྱབ་བྱེད་མི་དམིགས་པའི་དཔེ་ནི་གྲུབ་པའི་ཕྱིར་རོ། །རང་གི་བདག་གིས་རྒྱུ་དངོས་ནི། །གྲུབ་ན་ལྡོག་པ་གྲུབ་ཅེས་པར་བསྟན་ཅེས་རྒྱན་གྱིས་སོ།། དེའི་གཞུང་འཛུགས་པའི་ཕྱིར། དེ་ལའང་སྐྱེས་བུ་མཐོང་མེད་ལས། །སྲོག་སོགས་ལྡོག་པ་མེད་པའི་ཕྱིར།། གཏན་ཚིགས་ཐེ་ཚོམ་ཟ་བཤད་པས། །བལྟར་རུང་དོན་ལ་དེ་ཞེས་བསྟན།། ༢༦༢ ཅེས་སྨོས་ཏེ། གཞན་དག་བུམ་སོགས་ལ་སྲོག་སོགས་ལྡོག་པའི་རྒྱུ་མཚན་ནི་བདག་མེད་པ་ཡིན་པས་གསོན་ལུས་ཀྱང་བདག་མེད་པའི་ཕྱིར་སྲོག་མེད་པར་ཐལ་ལོ་ཞེས་བརྗོད་པའི་ངག་ཆོས་ཅན། མེད་ངེས་བསྒྲུབ་པ་ལ་ཡོད་ན་བལྟར་རུང་བའི་དོན་ལ་མི་དམིགས་པ་དེ་དགོས་སོ་ཞེས་བསྟན་པ་ཡིན་ཏེ། དེ་ལའང་སྐྱེས་བུ་སྟེ་བདག་ཡོད་ཀྱང་མཐོང་རུང་མེད་པའི་རྒྱུ་མཚན་ལས་སྲོག་སོགས་བདག་མེད་ལས་ལྡོག་པ་མེད་པའི་ཕྱིར། གཏན་ཚིགས་སྲོག་ལྡན་བདག་ཡོད་མེད་གཉིས་ཀ་ལ་ཐེ་ཚོམ་ཟ་བར་བཤད་པས་སོ། །སུ་ཞིག་གིས་བཤད་ཅེ་ན། སློབ་དཔོན་གྱིས་བཤད་ཅེས་རྒྱན་གྱིས་སོ། །གལ་ཏེ་རྟགས་ཐམས་ཅད་མི་དམིགས་པའི་རྟགས་སུ་འགྱུར་ཏེ། རྣམ་གཅོད་ཙམ་གྱིས་བསྒྲུབ་པའི་ཕྱིར། འདོད་ན། རྟགས་གསུམ་དུ་ངེས་པ་ཉམས་སོ་ཞེ་ན། བཤད་པ། 

འདིས་ནི་དངོས་ལའང་དངོས་པོའི་ཆ། །ཁས་བླངས་མེད་པར་དགག་པ་ཉིད།། སྒྲུབ་བྱེད་སྔ་མ་དག་གིས་ནི། །མ་ཡིན་སྒྲུབ་པར་བྱེད་ཕྱིར་རོ།། ༢༦༣ ཞེས་སྨོས་ཏེ། རྒྱུ་དང་ཁྱབ་བྱེད་མ་དམིགས་པ་འདིས་ནི་ཆོས་ཅན། དངོས་པོར་གྱུར་པའི་ཆོས་ཅན་ལའང་དངོས་པོའི་ཆ་ཁས་བླངས་པ་མེད་པ་ཅན་དགག་པ་ཉིད་སྒྲུབ་པར་བྱེད་ལ། སྔ་མ་འབྲས་བུ་དང་རང་བཞིན་གྱི་རྟགས་དག་གིས་ནི་དགག་པ་མ་ཡིན་པར་སྒྲུབ་པར་བྱེད་པའི་ཕྱིར་རོ། །འང་གི་སྒྲ་ནི་ཆོས་ཅན་དངོས་མེད་དུ་མ་ཟད་ཅེས་སོ།། གཉིས་པ་རང་བཞིན་མ་དམིགས་པ་ལོགས་སུ་མི་སྟོན་པའི་རྒྱུ་མཚན་ལ་བཞི། སློབ་དཔོན་རང་བཞིན་མ་དམིགས་པར་བཞེད་པར་བསྟན་པ། དེ་རྟགས་སུ་འགྱུར་བའི་ཚུལ། ལོགས་སུ་མི་སྟོན་པའི་རྒྱུ་མཚན་དངོས། རྩོད་པ་སྤང་བའོ། །དང་པོ་ནི། དེ་ལ་དམིགས་རུང་རྣམས་ཀྱིས་ནི། །ཡོད་པ་དམིགས་པ་ལས་གཞན་མིན།། དེ་ཕྱིར་མི་ཤེས་ཤེས་བྱའི་ཕྱིར། །མི་དམིགས་དཔེ་གཅིག་བཞེད་པ་ཡིན།། ༢༦༤ ཅེས་སྨོས་ཏེ། སློབ་དཔོན་ཕྱོགས་ཀྱི་གླང་པོ་ཆོས་ཅན། རང་བཞིན་མི་དམིགས་པའི་རྟགས་ཀྱི་དཔེ་གཅིག་བཞེད་པ་ཡིན་ཏེ། རང་བཞིན་མ་དམིགས་པའི་གཏན་ཚིགས་དེ་ལ་ཡོད་ན་དམིགས་སུ་རུང་བ་རྣམས་ཀྱིས་ནི་ཡོད་པར་དམིགས་པ་ལས་གཞན་མ་ཡིན་པ་དེའི་ཕྱིར་གཞི་འགའ་ཞིག་ཏུ་མེད་པའི་ཐ་སྙད་མི་ཤེས་པ་ཤེས་པར་བྱ་བའི་ཕྱིར་ཡོད་ན་དམིགས་སུ་རུང་བ་ལས་མི་དམིགས་པའི་ཕྱིར་ཞེས་པའི་རྟཌ་འགོད་པར་བཞེད་པའི་ཕྱིར། གཉིས་པ་དེ་རྟགས་སུ་འགྱུར་བའི་ཚུལ་ནི། ཡུལ་མེད་ཕྱིར་དེར་ཡུལ་ཅན་ནི། །ཤེས་བརྗོད་ཐེ་ཚོམ་འགོག་འགྱུར་ཏེ།། དཔེར་ན་སྲེག་པར་བྱེད་མིན་ཕྱིར། །མེ་མ་ཡིན་ཅེས་བྱ་བ་བཞིན།། ༢༦༥ དམིགས་སུ་རུང་བའི་མེད་པ་ནི། །མི་དམིགས་པ་ལས་གཞན་མ་ཡིན།། དེ་ཕྱིར་དེ་ཡོད་པ་ལས་དེའི། །རྒྱུ་མཚན་ཅན་གྱི་སྒྲ་ཤེས་གྲུབ།། ༢༦༦ སྣང་བ་མ་མཐོང་ན་མེད་ཅེས། །བྱ་བའི་ཐ་སྙད་འདི་གྲུབ་པས།། དེ་འབྲས་ཡིན་ཀྱང་དེ་ལས་ནི། །བློ་སྒྲ་ཐེ་ཚོམ་མེད་པར་གྲུབ།།

༢༦༧ ཡུལ་ཡོད་ན་ཡང་རྨོངས་པས་འདིར། །གཞན་དག་རྗེས་སུ་མི་བརྗོད་པས།། གྲུབ་པ་དང་ནི་ཆོས་མཐུན་ལས། །བརྡ་དྲན་བྱེད་པ་འགའ་ཞིག་གོ། ༢༦༨ ཇི་ལྟར་མཐོང་དང་མ་མཐོང་ལས། །རྒྱུ་དང་འབྲས་བུ་ཉིད་སྒྲུབ་བཞིན།། དེ་གཉིས་ལ་ནི་འབྲས་སོགས་སྒྲ། །ཐ་སྙད་དོན་དུ་བཀོད་པ་ཡིན།། ༢༦༩ ཅེས་སྨོས་ཏེ། ཡུལ་བུམ་པ་དམིགས་པའི་ཚད་མ་མེད་པའི་ཕྱིར་ཞེས་པའི་རྟགས་ལས་ས་ཕྱོགས་དེར་བུམ་པ་ཡོད་པའི་ཡུལ་ཅན་གྱི་ནི་ཤེས་པ་དང་བརྗོད་པ་དང་ཐེ་ཚོམ་ཅན་གྱི་བློ་འགོག་པར་འགྱུར་ཏེ། བུམ་འཛིན་ཚད་མའི་ཡུལ་མེད་པའི་ཕྱིར། དཔེར་ན་སྲེག་བྱེད་མ་ཡིན་པའི་དམར་འབར་བ་འདི་ནི་སྲེག་པར་བྱེད་པ་མ་ཡིན་པའི་ཕྱིར་མེ་མ་ཡིན་ནོ་ཞེས་བྱ་བ་བཞིན་ནོ།། གཞན་ཡང་ཡོད་ན་དམིགས་སུ་རུང་བའི་མེད་པ་ནི་མ་དམིགས་པ་ལས་དོན་གཞན་མ་ཡིན་པ་དེའི་ཕྱིར་བུམ་པ་ཚད་མས་མ་དམིགས་པ་དེ་ཡོད་པ་ལས། ས་ཕྱོགས་སུ་བུམ་པ་མ་དམིགས་པ་དེའི་རྒྱུ་མཚན་ཅན་གྱིས་དམིགས་རུང་དུ་བུམ་པ་མེད་པའི་སྒྲ་དང་ཤེས་པ་དོན་མཐུན་གྲུབ་བོ། །ཅི་སྟེ་ཡང་བུམ་པ་མེད་པའི་ཐ་སྙད་དེ་བུམ་པ་མ་དམིགས་པའི་འབྲས་བུ་མ་ཡིན་ནམ། ཇི་ལྟར་དེ་གཏན་ཚིགས་ཡང་དག་ཏུ་རུང་ཞེ་ན། བུམ་པ་མེད་པའི་ཐ་སྙད་དེ་བུམ་པ་སྣང་རུང་མ་དམིགས་པའི་རྣམ་པར་བཞག་འཇོག་གི་འབྲས་བུ་ཡིན་ ཀྱང༌། དེ་ལས་ནི་ས་ཕྱོགས་སུ་སྣང་རུང་བུམ་པ་མེད་པའི་བློ་སྒྲ་ཐེ་ཚོམ་མེད་པར་གྲུབ་སྟེ། སྣང་དུ་རུང་བའི་བུམ་པ་མ་མཐོང་ན་བུམ་པ་མེད་ཅེས་བྱ་བའི་ཐ་སྙད་འདི་གྲུབ་པས་སོ། ། དེས་ན་སྣང་རུང་མ་དམིགས་པའི་རྟགས་ཆོས་ཅན། བརྡ་དྲན་བྱེད་པ་ལ་བལྟོས་པའི་ཐ་སྙད་འབའ་ཞིག་བསྒྲུབ་པ་ཡིན་ཏེ། མེད་པའི་ཐ་སྙད་ཀྱི་ཡུལ་ཡོད་ན་ཡང་ཐ་སྙད་ལ་རྨོངས་པས་ས་ཕྱོགས་འདིར་རྒོལ་བ་གཞན་དག་མེད་པའི་ཐ་སྙད་དེ་རྗེས་སུ་མི་བརྗོད་པ་ན་མི་དམིགས་ན་མེད་པའི་ཁྱབ་པ་དཔེའི་སྟེང་དུ་གྲུབ་པ་དང་ནི་ཆོས་མཐུན་པ་ལས་ས་ཕྱོགས་སུ་མེད་པའི་ཐ་སྙད་བསྒྲུབ་ནུས་པའི་རྟགས་ཡིན་པའི་ཕྱིར།

དཔེ་ཇི་ལྟར་ན་མཐོང་བ་དང་མ་མཐོང་བའི་སྒོ་ནས་ཕན་གདགས་བྱ་འདོགས་བྱེད་རྗེས་སུ་འགྲོ་ལྡོག་གྲུབ་པ་ལས་རྒྱུ་དང་འབྲས་བུའི་ཐ་སྙད་ཉིད་བསྒྲུབ་པ་བཞིན་ནོ།། ཕན་གདགས་བྱ་དང་འདོགས་བྱེད་དེ་གཉིས་སུ་གྲུབ་པ་ལ་ནི་འབྲས་བུ་དང་སོགས་པ་རྒྱུའི་སྒྲ་ཙམ་བསྒྲུབ་ཀྱི། དོན་བསྒྲུབ་དགོས་པ་མེད་པ་དེ་བཞིན་དུ་རང་བཞིན་མ་དམིགས་པའི་གཏན་ཚིགས་ཀྱང་ཆོས་ཅན། དོན་བསྒྲུབ་དགོས་པ་མེད་དེ། ཐ་སྙད་འབའ་ཞིག་བསྒྲུབ་པའི་དོན་དུ་བཀོད་པ་ཡིན་པའི་ཕྱིར། གསུམ་པ་ལོགས་སུ་མི་སྟོན་པའི་རྒྱུ་མཚན་དངོས་ནི། རྒྱུ་ལས་འབྲས་བུ་བསྒྲུབས་པས་ན། །འདི་ནི་རང་བཞིན་ནང་འདུས་ཕྱིར།། གཏན་ཚིགས་རབ་དབྱེ་བཤད་པ་ལས། །ཐ་དད་པར་ནི་དཔེར་མ་བསྟན།། ༢༧༠ ཅེས་སྨོས་ཏེ། རང་བཞིན་མ་དམིགས་པའི་གཏན་ཚིགས་འདི་ནི་ཕྱོགས་ཆོས་ཅན་གྱི་གཏན་ཚིགས་རབ་དབྱེ་བཤད་པ་ལས། རང་བཞིན་གྱི་རྟགས་ལས་ཐ་དད་པར་ནི་དཔེར་བརྗོད་མ་བསྟན་ཏེ། རྒྱུ་ལས་འབྲས་བུ་བསྒྲུབས་པས་ན་རང་བཞིན་རྟགས་ཀྱི་ནང་དུ་འདུས་པའི་ཕྱིར། འདི་ནི་རྣམ་པར་བཞག་འཇོག་གི་རྒྱུ་འབྲས་ཡིན་ནོ།། བཞི་པ་རྩོད་པ་སྤང་བ་ལ་གསུམ། མི་དམིགས་པའི་བློ་སྐྱེ་བའི་ཚུལ། མི་དམིགས་པ་རང་གིས་གྲུབ། དོན་བསྡུ་བའོ། །དང་པོ་ནི། གཅིག་དམིགས་ཉམས་སུ་མྱོང་བ་ལས། །འདི་ནི་དམིགས་སོ་ཞེས་བྱ་བའམ།། མ་དམིགས་སོ་ཞེས་རྟོགས་ཅན་གྱི། །བློ་ནི་སྐྱེ་བར་འགྱུར་བ་ཡིན།། ༢༧༡ མྱོང་བ་ཁྱད་པར་ཅན་ཉིད་ལས། །དོན་རྣམས་ཁྱད་པར་ཅན་དུ་རྟོགས།། དེ་ལྟའི་བདག་ཉིད་ཅན་མྱོང་ནི། །འདི་ནི་ཐ་དད་བློ་རྒྱུ་ཡིན།། ༢༧༢ ཅེས་སྨོས་ཏེ། འདི་ནི་རང་བཞིན་རྟགས་སུ་འདུས་པ་མི་འཐད་དེ། བདག་གཅིག་ཏུ་མ་འབྲེལ་བའི་ཕྱིར། དཔེར་ན་རི་བོང་གི་རྭ་དང་བོང་བུའི་རྭ་ལ་འབྲེལ་བ་མེད་པ་བཞིན་ནོ་ཞེ་ན། མྱོང་བ་ཁྱད་པར་ཅན་བུམ་པས་དག་པའི་ས་ཕྱོགས་མཐོང་བའི་མངོན་སུམ་ཉིད་ལས་ས་ཕྱོགས་སུ་སྣང་རུང་གི་དོན་བུམ་པ་རྣམས་དམིགས་པའི་ཁྱད་པར་ཅན་དུ་རྟོགས་ཏེ།

གཅིག་བུམ་པས་དག་པའི་ས་ཕྱོགས་དམིགས་པར་ཉམས་སུ་མྱོང་བ་ལས་ས་ཕྱོགས་འདི་ནི་དམིགས་སོ་ཞེས་བྱ་བའམ། འདིར་བུམ་པ་འདི་ནི་མ་དམིགས་སོ་ཞེས་རྟོགས་པ་ཅན་གྱི་བློ་ནི་སྐྱེ་བར་འགྱུར་བ་ཡིན་པའི་ཕྱིར། དེས་ན་བུམ་པས་དག་པའི་ས་ཕྱོགས་མཐོང་བའི་མངོན་སུམ་དེ་ལྟ་བུའི་བདག་ཉིད་ཅན་ཉམས་སུ་མྱོང་བ་དེ་ནི་ས་ཕྱོགས་དམིགས་པ་དང་བུམ་པ་མ་དམིགས་པའི་བློ་འདི་གཉིས་ཐ་དད་པར་བསྐྱེད་པའི་རྒྱུ་ཡིན་ནོ།། གཉིས་པ་མི་དམིགས་པ་རང་གིས་གྲུབ་ནི། དེ་ཕྱིར་བློ་དབྱེ་རང་ཉིད་ལས། །གྲུབ་འགྱུར་དེ་དག་གིས་དེའི་དོན།། དེ་ལྟར་མིན་ན་ཐུག་མེད་ཕྱིར། །འགའ་ཡང་ཐ་དད་འགྲུབ་མི་འགྱུར།། ༢༧༣ ཞེས་སྨོས་ཏེ། དེ་ལྟར་ཡིན་པ་དེའི་ཕྱིར་བློའི་དབྱེ་བ་ནི་བློ་རང་ཉིད་ལས་གྲུབ་པར་འགྱུར་ཏེ། དེ་ལྟར་རང་རིག་གིས་མྱོང་བའི་ཕྱིར། བློའི་དབྱེ་བ་དེ་དག་གིས་བློ་དེའི་ཡུལ་གྱི་དབྱེ་བའི་དོན་ཡང་གྲུབ་པ་ཡིན་ཏེ། ཤེས་པའང་ཉིད་ཀྱིས་གྲུབ་པ་དེ་ལྟར་མ་ཡིན་པར་རྒྱུ་མཚན་གཞན་གྱིས་གྲུབ་དགོས་ན། དེ་ལ་ཡང་སྒྲུབ་བྱེད་གཞན་དགོས་པས་ཐུག་པ་མེད་པར་འགྱུར་བའི་ཕྱིར་དང༌། རྒྱུ་མཚན་གཞན་གྱིས་བློ་དང་ཡུལ་གྱི་དབྱེ་བ་འགའ་ཡང་ཐ་དད་པར་འགྲུབ་པར་མི་འགྱུར་བའི་ཕྱིར་རོ། །དེའི་གཞུང་འཛུགས་པའི་ཕྱིར། རང་བཞིན་ཁྱད་པར་ཅན་མྱོང་ལས། །གཞན་བསལ་བ་ནི་གཞན་མ་ཡིན།། དེ་ཕྱིར་དེ་མ་དམིགས་པ་ཡང༌། །དེ་ལས་ཁྱད་པར་ཅན་དམིགས་ཉིད།། ༢༧༤ ཅེས་སྨོས་ཏེ། གཞན་ཡང་ས་ཕྱོགས་སུ་བུམ་པ་དེ་མ་དམིགས་པའི་བློ་དེ་ཡང་བུམ་པ་མ་དམིགས་པ་དེ་ལས་ཁྱད་པར་ཅན་ས་ཕྱོགས་དམིགས་པ་ཉིད་ཡིན་ཏེ། བུམ་པས་དག་པའི་ས་ཕྱོགས་ཀྱི་རང་བཞིན་ཁྱད་པར་ཅན་མཐོང་ཞིང་མྱོང་བ་ལས་གཞན་བུམ་པ་བསལ་བ་ནི་དོན་གཞན་མ་ཡིན་པ་དེའི་ཕྱིར། གསུམ་པ་དོན་བསྡུ་བ་ནི། དེས་ན་མ་དམིགས་པ་འདི་ནི། །རང་ཉིད་མངོན་སུམ་ལས་རྟོགས་པས།། རང་ཉིད་ཙམ་གྱིས་འཇུག་པ་ཅན། །དེ་མེད་རྣམ་གཞག་གོ་བྱེད་ཡིན།།

༢༧༥ གཞན་དུ་དོན་གྱི་མེད་པ་ཉིད། །མ་དམིགས་པ་ལས་རྟོགས་པར་འགྱུར།། གཞན་གྱིས་དམིགས་པ་མེད་པ་ཉིད། །ཡིན་པའི་ཕྱིར་ན་ཐུག་མེད་འགྱུར།། ༢༧༦ ཞེས་སྨོས་ཏེ། དེས་ན་སྣང་རུང་བུམ་པ་ཚད་མས་མ་དམིགས་པ་འདི་ནི་ཆོས་ཅན། རང་ཉིད་ཡོད་ཙམ་གྱི་སྣང་རུང་གི་ཐ་སྙད་འཇུག་པ་ཅན་གྱི་བུམ་པ་དེ་མེད་པའི་རྣམ་གཞག་གོ་བྱེད་ཡིན་ཏེ། བུམ་པ་མེད་པའི་ས་ཕྱོགས་རང་ཉིད་མངོན་སུམ་ལས་རྟོགས་པས་སོ། །དག་འཛིན་མངོན་སུམ་གྱིས་གྲུབ་པ་ལས་གཞན་དུ་མ་གྲུབ་ན་ཐུག་པ་མེད་པར་འགྱུར་ཏེ། ས་ཕྱོགས་སུ་མ་དམིགས་པའི་དོན་ཅན་གྱི་བུམ་པ་མེད་པ་ཉིད་ནི་བུམ་པ་མ་དམིགས་པ་ལས་རྟོགས་པར་འགྱུར་ལ། རྟགས་གཞན་གྱིས་བུམ་པ་དམིགས་པ་མེད་པ་དེ་ཉིད་ཀྱང་བསྒྲུབ་དགོས་པ་ཡིན་པའི་ཕྱིར་རོ།། གསུམ་པ་ཞར་ལ་མི་སྣང་བ་མ་དམིགས་པའི་གཏན་ཚིགས་བཤད་པ་ནི། མི་སྣང་ངེས་པ་མི་རུང་ཕྱིར། །གཞན་དུ་བཞག་པ་འགོག་འགྱུར་དཔེར།། སེམས་ཅན་གཞན་ལ་རྟཌ་མེད་པའི། །རྣམ་རྟོག་ལ་སོཌ་མི་འགྲུབ་བཞིན།། ༢༧༧ འབྲས་བུ་ངེས་མེད་ཅན་འདི་ནི། །ལྡོག་པ་བསྒྲུབ་པར་ནུས་མ་ཡིན།། ངེས་པར་བསྒྲུབ་ཕྱིར་གཏན་ཚིགས་ལས། །དང་པོའི་དབང་དུ་བྱས་པ་ཡིན།།༢༧༨ ཅེས་སྨོས་ཏེ། མདུན་གྱི་གཞི་འདིར་ཤ་ཟ་མ་དམིགས་པས་མེད་པར་ངེས་པ་ལས་གཞན་དུ་ཡོད་ངེས་ཀྱི་ཐ་སྙད་བཞག་པ་འགོག་པར་འགྱུར་ཏེ། མི་སྣང་བ་སྟེ་སྣང་དུ་མི་རུང་བའི་ཡོད་མེད་གང་དུ་ཡང་ངེས་པར་མི་རུང་བའི་ཕྱིར། དཔེར་ན་མ་དམིགས་ཀྱང་སེམས་ཅན་གཞན་ལ་རྟགས་མེད་པའི་རྒྱུ་མཚན་གྱིས་རྣམ་རྟོག་ལ་སོགས་པ་མི་འགྲུབ་པ་བཞིན་ནོ། ། དེས་ན་ཤ་ཟ་མ་དམིགས་པ་འདི་ནི་ཆོས་ཅན། མདུན་གྱི་གཞིར་ཤ་ཟ་ཡོད་པ་ལས་ལྡོག་པའི་མེད་པ་བསྒྲུབ་པར་ནུས་པ་མ་ཡིན་ཏེ། གཞི་དེར་ཤ་ཟ་ཡོད་མེད་གང་གི་ཡང་འབྲས་བུ་ངེས་མེད་ཅན་ཡིན་པའི་ཕྱིར། འོ་ན་སྔར་མ་དམིགས་པས་མེད་ངེས་བསྒྲུབ་ནུས་པ་དང་འགལ་ལོ་ཞེ་ན། མི་འགལ་ཏེ། དེ་ལྟར་བཤད་པ་ནི་སྣང་རུང་མ་དམིགས་པ་དང་མི་སྣང་བ་མ་དམིགས་པའི་གཏན་ཚིགས་གཉིས་ལས་དང་པོ་བའི་དབང་དུ་བྱས་པ་ཡིན་ཏེ།

དེས་རང་གི་དགག་བྱ་མེད་པར་ངེས་པར་བསྒྲུབ་ནུས་པའི་ཕྱིར། བཞི་པ་འགལ་དམིགས་ཀྱི་རྟགས་ལོགས་སུ་མི་སྟོན་པའི་རྒྱུ་མཚན་བཤད་པ་ལ་གཉིས། སྤྱིར་བསྟན་པ། ཚད་མས་གནོད་འགལ་བྱེ་བྲག་ཏུ་བཤད་པའོ། །དང་པོ་ནི། རང་གི་སྦྱོར་བ་དག་ལ་དེའི། །རང་གི་ངོ་བོ་སྦྱོར་བའམ།། དོན་ལ་གནོད་བྱེད་ངོ་བོ་དེ། །ཡོད་ན་ཡོད་པས་མེད་ཕྱིར་རམ།། ༢༧༩ ཕན་ཚུན་ཐ་དད་བསྒྲུབ་ཕྱིར་ཏེ། །བརྟན་དངོས་དང་ནི་འཇིག་པ་བཞིན།། ཞེས་སྨོས་ཏེ། ཕྱོགས་ཆོས་ཅན་གྱི་རབ་དབྱེར་འགལ་དམིགས་ཀྱི་རྟགས་ཀྱང་ཅི་སྟེ་མི་སྟོན་ཅེ་ན། སྣང་རུང་མ་དམིགས་པའི་རྟགས་རང་གི་སྦྱོར་བ་དག་ལ་ཆོས་ཅན། གཉིས་སུ་དབྱེར་ཡོད་དེ། མ་དམིགས་པ་དེའི་རང་གི་ངོ་བོ་འབྲེལ་ཟླ་མ་དམིགས་པ་རྟགས་སུ་སྦྱོར་བའམ། རང་གི་དགག་བྱའི་དོན་ལ་གནོད་བྱེད་ཀྱི་ངོ་བོ་རྟགས་སུ་སྦྱོར་བ་གཉིས་ཡོད་པའི་ཕྱིར། འགལ་དམིགས་ཀྱི་རྟགས་ཀྱི་མཚན་གཞི་ནི་གྲང་བའི་རེག་པ་ཡོད་པ་ན་མེ་སྟོབས་ལྡན་ཡོད་པས་གྲང་བའི་རེག་པ་རྒྱུན་མེད་པར་བྱེད་པའི་ཕྱིར། ཕན་ཚུན་སྤངས་ནས་ཐ་དད་དུ་གྲུབ་པའི་ཕྱིར་ཏེ། དཔེར་ན་བརྟན་དངོས་དེ་རྟག་པ་དང་ནི་འཇིག་པ་བཞིན་ནོ།། གཉིས་པ་ཚད་མས་གནོད་འགལ་བྱེ་བྲག་ཏུ་བཤད་པ་ལ་གཉིས། དངོས་དང༌། རྒྱུ་མཚན་ནོ། །དང་པོ་ནི། ཚད་མ་གཞན་གྱིས་གནོད་ཕྱིར་ཡང༌།། ངེས་འགྱུར་དང་ནི་བལྟོས་བཅས་བཞིན།། ༢༨༠ ཞེས་སྨོས་ཏེ། ཡང་གྲུབ་ཙམ་ནས་འཇིག་ངེས་སུ་གྱུར་པ་དང་ནི་འཇིག་པ་རྒྱུ་གཞན་ལ་བལྟོས་བཅས་བྱེད་ཆོས་ཅན། འགལ་བར་ངེས་པ་མ་དམིགས་པ་ལ་བལྟོས་པ་ཡིན་ཏེ། ཚད་མ་གཞན་གྱིས་གནོད་པའི་འགལ་བ་ཡིན་པའི་ཕྱིར་ཞེས་པ་བཞིན་ནོ།། གཉིས་པ་རྒྱུ་མཚན་ལ་བཞི། བལྟོས་བཅས་ངེས་པར་མི་འཐད། བལྟོས་མེད་མ་ངེས་པར་མི་འཐད། དངོས་པོ་མིན་པ་སྤང༌། དོན་བསྡུ་བའོ། །དང་པོ་ནི། རྒྱུ་གཞན་ལས་སྐྱེས་ཉེ་བར་ནི། །གདོན་མི་ཟ་བར་ག་ལ་ཡོད།། དངོས་པོའི་རྒྱུ་ལས་བྱུང་ཡིན་ན། །བརྒྱུད་པའི་དུབ་པས་ཅི་ཞིག་བྱ།།

༢༨༡ གལ་ཏེ་རྒྱུ་དེས་འཇིག་པ་གཞན། །བསྐྱེད་པས་དེ་ནི་འཇིག་པར་འགྱུར།། དངོས་པོ་དེ་ཉིད་འཇིག་པ་ཡི། །ངང་དུ་བསྐྱེད་ན་ཅི་ཞིག་འགྱུར།། ༢༨༢ དེ་ནི་བདག་ཉིད་གྲུབ་འགྱུར་ན། །བདག་ལ་ཕན་འདོགས་བྱེད་པ་གང༌།། བདག་ལ་ཕན་འདོགས་བྱེད་མིན་ན། །དེ་ཡི་བལྟོས་བྱ་གང་ཅི་ཞིག། ༢༨༣ ཅེས་སྨོས་ཏེ། རྒྱུ་དོན་གཞན་ལ་བལྟོས་ནས་བུམ་པའི་འཇིག་པ་སྐྱེས་པ་ཡིན་ན་བུམ་པ་གདོན་མི་ཟ་བར་འཇིག་ངེས་སུ་ག་ལ་ཡོད། གལ་ཏེ་བུམ་པའི་འཇིག་པ་དེ་དངོས་པོ་བུམ་པའི་རྒྱུ་ལས་བྱུང་བ་ཡིན་ནོ་ཞེ་ན། བརྒྱུད་པའི་དུབ་པ་དེ་ལྟ་བུས་ཅི་ཞིག་བྱ་སྟེ་དོན་མེད་ དོ། །གལ་ཏེ་རྒྱུ་དེས་འཇིག་པ་གཞན་ཞིག་བསྐྱེད་པས་དེས་བུམ་པ་དེ་ནི་འཇིག་པར་འགྱུར་རོ་ཞེ་ན། བུམ་པའི་རྒྱུའི་དངོས་པོ་དེ་ཉིད་ཆོས་ཅན། བུམ་པ་འཇིག་པའི་ངང་ཚུལ་ཅན་དུ་བསྐྱེད་ན་མི་རིགས་པ་ཅི་ཞིག་ཡོད་པར་འགྱུར་ཏེ། བུམ་པའི་འཇིག་པ་ལ་ཕན་འདོགས་བྱེད་ཡིན་པའི་ཕྱིར་རོ། །དེས་ན་བུམ་པ་དེ་ནི་བདག་ཉིད་གྲུབ་ཙམ་ནས་འཇིག་ངེས་སུ་འགྱུར་ན་བུམ་པ་འཇིག་པའི་བདག་ཉིད་ཡིན་པ་ལ་ཕན་འདོགས་བྱེད་ཀྱི་རྒྱུ་དོན་གཞན་གང་ཞིག་ཡོད་ལ། བདག་ཉིད་འཇིག་པ་ལ་ཕན་འདོགས་བྱེད་དོན་གཞན་ཡོད་པ་མ་ཡིན་ན་བུམ་པའི་འཇིག་པ་དེའི་བལྟོས་བྱ་རྒྱུ་དོན་གཞན་གང་ཅི་ཞིག་ཡོད་དེ་མེད་དོ།། གཉིས་པ་བལྟོས་མེད་མ་ངེས་པར་མི་འཐད་པ་ནི། བལྟོས་མེད་དངོས་པོ་ནམ་ཡང་ནི། །དེ་ལྟར་མིན་པར་ཇི་ལྟར་འགྱུར།། དཔེར་ན་དེ་ཉིད་འཇིག་ཀ་མར། །སྡོད་ལ་བརྟེན་པར་མི་འདོད་བཞིན།། ༢༨༤ ཞེས་སྨོས་ཏེ། བུམ་པའི་དངོས་པོ་ཆོས་ཅན། ནམ་ཡང་ནི་རང་གི་ངང་གིས་འཇིག་པ་དེ་ལྟར་མིན་པར་ཅུང་ཟད་ཅིག་སྡོད་པར་ཇི་ལྟར་འགྱུར་ཏེ། འཇིག་རྒྱུ་དོན་གཞན་ལ་བལྟོས་མེད་དུ་འཇིག་པའི་ཕྱིར། དཔེར་ན་མར་མེ་དེ་ཉིད་འཇིག་ཀ་མར་ཅུང་ཟད་ཅིག་སྡོད་པ་ལ་བརྟེན་པར་མི་འདོད་པ་བཞིན་ནོ།། གསུམ་པ་དངོས་པོ་མིན་པ་སྤང་བ་ནི། བལྟོས་པ་མེད་ན་སྐད་ཅིག་ཀྱང༌།

།དངོས་པོ་ཡོད་མིན་འགྱུར་ཞེ་ན།། དེ་ལྟར་གྱུར་དེ་དངོས་ཉིད་ཡིན། །དངོས་མེད་དེ་ལྟར་ཅི་ལྟར་འགྱུར།། ༢༨༥ ཞེས་སྨོས་ཏེ། བུམ་པ་འཇིག་པ་རྒྱུ་དོན་གཞན་ལ་བལྟོས་པ་མེད་ན་བུམ་པ་སྐད་ཅིག་ཀྱང་དངོས་པོར་ཡོད་པ་མ་ཡིན་པར་འགྱུར་རོ་ཞེ་ན། བུམ་པ་སྐད་ཅིག་ཀྱང་སྡོད་པ་མེད་པར་འཇིག་པ་དེ་ལྟར་གྱུར་པས་ན་བུམ་པ་དེ་དངོས་པོ་ཉིད་ཡིན་ཏེ། དངོས་མེད་ཡིན་ན་སྐད་ཅིག་ཀྱང་མི་སྡོད་པར་འཇིག་པ་དེ་ལྟར་ཅི་ལྟར་འགྱུར་ཏེ་མི་འགྱུར་བའི་ཕྱིར། བཞི་པ་དོན་བསྡུ་བ་ནི། གང་དག་དེ་ཡོད་གཞན་བལྟོས་མེད། །དེ་དག་དེ་ཡོད་ལ་ངེས་ཡིན།། འབྲས་བུའི་ལས་ལ་གེགས་བྱེད་པ། །མེད་པ་ཅན་གྱི་ཚོགས་པ་བཞིན།། ༢༨༦ ཞེས་སྨོས་ཏེ། དངོས་པོ་གང་དག་རང་གི་ཁྱད་པར་གྱི་ཆོས་དེ་རང་ལ་ཡོད་པ་གཞན་ལ་བལྟོས་མེད་ཡིན་པས་ཁྱད་པར་གྱི་ཆོས་དེ་དག་དངོས་པོ་དེ་ལ་ཡོད་པ་ལ་ཚད་མས་གནོད་པ་མེད་ཅིང་ངེས་པ་ཡིན་ཏེ། དཔེར་ན་གཞན་ལ་བལྟོས་མེད་དུ་འབྲས་བུ་བསྐྱེད་པ་ལས་གེགས་བྱེད་པ་མེད་པ་ཅན་གྱི་ཆའི་རྒྱུའི་ཚོགས་པ་ཚང་བ་བཞིན་ནོ། །དེའི་ཕྱིར་འགལ་དམིགས་ཀྱི་རྟགས་ཀྱང་མ་དམིགས་པའི་རྟགས་སུ་འདུ་བ་ཡིན་ནོ། །དེ་ལྟར་ན་ཡང་དག་གཉིས་དང་མ་ངེས་པ་ལྔ་ཡིན་ནོ།། གསུམ་པ་ཐ་མར་དགེ་བ་རྩོམ་པ་མཐར་ཕྱིན་པའི་བྱ་བ་ལ་གསུམ། གཞུང་འདི་རྟོགས་པར་དཀའ་བ་དང༌། རྟོགས་ན་ཕན་ཡོན་ཆེ་བར་བསྟན་པ། རྩོམ་པ་པོའི་མཚན་བརྗོད་པའོ། །དང་པོ་ནི། 

བློ་ཡི་ནུས་པ་ཆུང་བ་མེད་པ་དེ་དག་གིས་ཀྱང་ཟབ་མོའི་དེ་ཉིད་རྟོགས་མེད་ཅན།། བརྩོན་འགྲུས་ཤིན་ཏུ་ལྷག་པར་གྱུར་པ་དེ་དག་གིས་ཀྱང་མཆོག་གི་དེ་ཉིད་མཐོང་མེད་ལྡན། །འགྲོ་བ་རྣམས་ལ་མཚུངས་པར་ལེགས་བཤད་སླར་འཛིན་བྱེད་པ་མི་རྙེད་པ་ཅན་ཁོ་བོའི་གཞུང༌། །རྒྱ་མཚོ་ལ་ནི་ཆུ་བོ་བཞིན་དུ་རང་གི་ལུས་ལ་ཐིམ་ཞིང་ནུབ་པ་ཉིད་དུ་འགྱུར།། ཞེས་སྨོས་ཏེ། བློ་ཡི་ནུས་པ་ཆུང་བ་མེད་པར་གྲགས་པ་དེ་དག་གིས་ཀྱང་གཞུང་ལུགས་འདིའི་ངེས་དོན་ཟབ་མོའི་བསྟན་བཅོས་ཀྱི་དེ་ཉིད་རྟོགས་པ་མེད་པ་ཅན་དུ་གྱུར་ན། བློ་ཆུང་རྣམས་འདིའི་གནས་ལུགས་རྟོགས་ནུས་པའི་ཤེས་རབ་དང་ཇི་ལྟར་ལྡན། བརྩོན་འགྲུས་ཤིན་ཏུ་ལྷག་པར་གྱུར་པ་དེ་དག་གིས་ཀྱང་གཞུང་ལུགས་འདིའི་རིགས་པ་མཆོག་གི་དེ་ཉིད་མཐོང་བ་མེད་པ་དང་ལྡན་ན་ལེ་ལོ་ཅན་དག་གིས་ཇི་ལྟར་རྟོགས། དེས་ན་སྙིགས་དུས་ཀྱི་འགྲོ་བ་རྣམས་ལ་ཕལ་ཆེར་མཚུངས་པར་ཁོ་བོའི་ལེགས་བཤད་འདི་ལྟ་བུ་སླར་ཏེ་སླད་ནས་འཛིན་པར་བྱེད་པ་མི་རྙེད་པ་ཅན་ཕྱོགས་གླང་གི་དགོངས་དོན་ཁོ་བོས་བཀྲལ་བའི་གཞུང་འདིའི་དོན་གྱི་རྟོགས་པའང་རྒྱ་མཚོ་ཆེན་པོ་ལ་ཆུ་བོ་བཞིན་དུ་སློབ་དཔོན་ཆོས་ཀྱི་གྲགས་པ་རང་གི་ལུས་ལ་ཐིམ་ཞིང་ནུབ་པར་གྱུར་པ་ལས་གཞན་གྱི་བློ་གྲོས་ཀྱི་སྤྱོད་ཡུལ་དུ་མ་གྱུར་ཅེས་རང་གི་སློབ་མ་བསྟན་བཅོས་འདིའི་འགྲེལ་བྱེད་མཁན་གྱི་བློ་ནུས་ལ་ཐུགས་ཆད་པའི་གསུང་དུ་གྲགས་སོ།། གཉིས་པ་རྟོགས་ན་ཕན་ཡོན་ཆེ་བར་བསྟན་པ་ནི། ཚུལ་དང་ཚུལ་མིན་རྣམ་པར་འབྱེད་མཁས་ལྟ་བ་ངན་པའི་ཚང་ཚིང་བསྲེགས།། འཕགས་པ་ཉིད་ཀྱིས་རྗེས་སུ་བཟུང་བས་ཡང་དག་རིགས་པའི་ལམ་སྟོན་པ།། གཞུང་ལུགས་ཉིན་བྱེད་ཡོན་ཏན་བརྒྱ་ལྡན་བློ་ངན་ཉིད་སྤོང་འཇིགས་པ་སྤངས།། དེ་ལྟ་མོད་ཀྱི་བློ་མིག་རྣམ་དག་མཁས་པའི་པདྨོ་རྒྱས་བྱེད་ཡིན།། ཞེས་སྨོས་ཏེ། བསྟན་བཅོས་འདི་ནི་ཐར་པ་དང་ཐམས་ཅད་མཁྱེན་པའི་ཚུལ་དང་ཚུལ་མིན་རྣམ་པར་འབྱེད་པ་ལ་མཁས་པར་འདོད་པ་དག་གིས་ཉེ་བར་རྟོགས་ན་ཡང་དག་པའི་དོན་ལ་ཕྱིན་ཅི་ལོག་པའི་ལྟ་བ་ངན་པའི་བློའི་ཚང་ཚིང་སྲེག་པར་བྱེད་པའི་ནུས་པ་དང་ལྡན་པ་ཡིན་ཏེ།

འཕགས་པ་འཇམ་མགོན་ཉིད་ཀྱིས་རྗེས་སུ་བཟུང་བར་གྱུར་པའི་སློབ་དཔོན་ཆེན་པོ་ཕྱོགས་ཀྱི་གླང་པོ་དེས་ཡང་དག་པའི་རིགས་པའི་ལམ་སྟོན་པ་དེ་ཉིད་འདིར་བཤད་པའི་ཕྱིར། དེ་ལྟ་བུའི་གཞུང་ལུགས་ཉིན་མོར་བྱེད་པ་བློ་གྲོས་གསལ་བར་ནུས་པའི་ཡོན་ཏན་བརྒྱ་ལྡན་འདི་ནི་བློ་ངན་ཉིན་མོ་སྤོང་བྱེད་ཀྱི་འབྱུང་པོའི་བྱ་དང་འདྲ་བའི་སྐལ་པ་ངན་པའི་འཇིགས་པ་སྤོང་བར་བྱེད་ནུས་ལ། རྒྱུ་མཚན་དེ་ལྟ་མོད་ཀྱི་བློ་མིག་རྣམ་པར་དག་པའི་མཁས་པའི་ཚོགས་ཀྱི་བློ་གྲོས་ཀྱི་པདྨོ་རྒྱས་པར་བྱེད་པ་ཡིན་ནོ།། ཚད་མ་རྣམ་འགྲེལ་གྱི་ཚིག་ལེའུར་བྱས་པ་ལས་གཞན་གྱི་དོན་གྱི་ལེའུ་སྟེ་བཞི་པའི་འགྲེལ་པའོ།། །། གསུམ་པ་རྩོམ་པ་པོའི་མཚན་བརྗོད་པ་ནི། ཚད་མ་རྣམ་འགྲེལ་གྱི་ཚིག་ལེའུར་བྱས་པ་འདི་ནི་འཛམ་བུའི་གླིང་གི་ཡུལ་ལྷོའི་ཕྱོགས་ཀྱི་རྒྱུད་དུ་བྱུང་བ། ཤེས་བྱ་དང་མི་མཐུན་པའི་གཞུང་ལུགས་ངན་པ་ཐམས་ཅད་ཆེས་ཤིན་ཏུ་འཁྲུལ་བར་འཇུག་པ། སངས་རྒྱས་ཀྱི་བསྟན་པ་ལ་རྒོལ་བ་པ་དག་གིས་འགྲན་པའི་ཟླ་མེད་པའི་མཁས་པ་ཆེན་པོ་དཔལ་ཆོས་ཀྱི་གྲགས་པས་མཛད་པ་རྫོགས་སོ།། །། གསུམ་པ་འགྱུར་མཐར་ཕྱིན་པའི་བྱ་བ་ལ། དང་པོར་སྒྱུར་བ་པོ་ནི། རྒྱ་གར་གྱི་མཁན་པོ་སུ་བྷཱུ་ཏི་ཤྲཱི་ཤཱནྟི་ཞེས་དཔལ་རབ་འབྱོར་ཞི་བ་དང༌། བོད་ཀྱི་ལོ་ཙཱའ་བ་རྨ་དགེ་སློང་དགེ་བའི་བློ་གྲོས་ཀྱིས་བསྒྱུར་བ་དང༌། བར་དུ་བོད་བཙད་པོ་མིའི་དབང་ཕྱུག་དབང་སྡེའི་བཀས་བསྐུལ་ནས། ཁ་ཆེའི་གྲོང་ཁྱེར་དཔེ་མེད་ཀྱི་ཤར་ཕྱོགས་ཡུལ་འཁོར་ལོ་འཛིན་པ་ཞེས་བྱ་བ་གྲུབ་པའི་གནས་སུ་གྲགས་པའི་འདབས་རྣམ་པར་རྒྱལ་བའི་ཞིང་ཞེས་བྱ་བར་ཁ་ཆེའི་པཎྜི་ཏ་ཆེན་པོ་སྐལ་ལྡན་རྒྱལ་པོ་དང༌། བོད་ཀྱི་ལོ་ཙཱ་བ་ཆེན་པོ་དགེ་སློང་བློ་ལྡན་ཤེས་རབ་ཀྱིས་བསྒྱུར་ཅིང༌། དུས་ཕྱིས་མཁས་པ་བསོད་སྙོམས་པ་ཆེན་པོ་ཤཱཀྱ་ཤྲཱི་བྷ་དྲ་ལ་སོགས་པ་དང༌། བོད་ཀྱི་ལོ་ཙཱ་བ་བདག་ཉིད་ཆེན་པོ་ས་སྐྱ་པཎྜི་ཏས་ལེགས་པར་བསྒྱུར་ཅིང་ཞུས་ཏེ་གཏན་ལ་ཕབ་པའོ།།

།། ཅེས་རྒྱལ་བའི་དབང་པོ་ཀརྨ་པ་སྐུ་ཕྲེང་བདུན་པ་ཆོས་གྲགས་རྒྱ་མཚོས་མཛད་པའི་ཚད་མ་རིགས་གཞུང་རྒྱ་མཚོར་ཕྱོགས་ཀྱི་གླང་པོའི་ཚད་མ་མདོ་ཀུན་ལས་བཏུས་པ་ དང༌། དཔལ་ཆོས་ཀྱི་གྲགས་པའི་གསུང་རྒྱས་པ་ཚད་མ་རྣམ་འགྲེལ། འབྲིང་པོ་རྣམ་ངེས། བསྡུས་པ་རིགས་ཐིགས་ཏེ། ལུས་ལྟ་བུའི་བསྟན་བཅོས་གསུམ་གྱི་དགོངས་པ་དང་བཅས་ཕྱོགས་གཅིག་ཏུ་བསྡུས་ནས་བཀྲལ་བ་དང༌། མ་ཟད་འགྲེལ་བ་མཛད་པ་པོ་བློ་རྣམ་གཉིས། རྒྱན་མཁན་པོ་རྣམས་ཀྱི་བཞེད་པ་སོ་སོར་བཀོད་པར་མཛད་ཅིང༌། བོད་ཀྱི་ཚད་མའི་སྲོལ་བྱེད་ས་སྐྱ་པཎྜི་ཏ་ཡི་ཚད་མ་རིགས་གཏེར་དང༌། རྒྱལ་བའི་དབང་པོ་སྐུ་ཕྲེང་གཉིས་པ་ཀརྨ་པཀྴིའི་གསུང་ཚད་མ་རྒྱ་མཚོ་མཐའ་ཡས་བཅས་ཀྱི་དགོངས་པ་རྣམས་སྤྱི་དོན་གྱི་གསལ་བར་ཕྱེས་ཏེ་རྣམ་དཔྱོད་ཕུན་སུམ་ཚོགས་ཤིང༌། རང་ལུགས་འབུར་དུ་ཐོན་པ། ཞལ་གསལ། གོ་བདེ་བར་བཞུགས་མོད། དཔེ་ཆ་བ་ལས་དང་པོ་པ་གླེགས་བམ་མཇལ་བས་འཇིགས་ནས་སྤོབས་པ་ཞུམ་པ་རྣམས་ལ་ཕན་ཞིང་འཇུག་པར་བདེ་བའི་ཆེད། ཕྲན་ཁྲ་འགུ་སྤྲུལ་མིང་པས་རྒྱལ་བའི་དབང་པོ་མཆོག་གི་གསུང་སོར་བཞག་ཐོག་རྒྱས་པའི་བསྟན་བཅོས་ཀྱི་ཚིག་འགྲེལ་དང་སྤྱི་དོན་གཉིས་ཁོ་ན་ཟུར་བཀོལ་གྱིས། སྤར་བསྐྲུན་ཞུས་པ་འདིས། ཐོས་བསམ་སྒོམ་གསུམ་ལ་བརྩོན་པ་རྣམས་ཀྱི་ཡོན་ཏན་འཕེལ་ཞིང་རྒྱས་པའི་རྒྱུར་གྱུར་ཅིག་ཅེས་སྨོན་པ་ལགས་སོ།། །།