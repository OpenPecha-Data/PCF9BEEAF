གཉིས་པ་ལུགས་ལས་ལྡོག་སྟེ་བཤད་པ་ལ་ལྔ། 

གཞན་དོན་ཕུན་ཚོགས་སྐྱོབ་པ་བཤད། དེ་ལས་རང་དོན་ཕུན་ཚོགས་བདེ་གཤེགས་གྲུབ། དེ་ལས་སྦྱོར་བ་ཕུན་ཚོགས་སྟོན་པ་གྲུབ། དེ་ལས་བསམ་པ་ཕུན་ཚོགས་འགྲོ་ལ་ཕན་བཞེད་གྲུབ། དེས་ན་ཚད་མར་གྲུབ་པའོ། །དང་པོ་ལ་གཉིས། བདེན་བཞི་སྟོན་པས་སྐྱོབ་པར་བསྟན་པ། བསྟན་བྱ་བདེན་པ་བཞིའི་རང་བཞིན་བཤད་པའོ། །དང་པོ་ལ་གཉིས། སྤྱིའི་དོན་དང༌། ཚིག་གི་དོན་ནོ།། དང་པོ་ནི། གཞན་དོན་ཕུན་སུམ་ཚོགས་པའི་སྐྱོབ་པ་དེ་ཉིད་གང་ཞེ་ན། སེམས་ཅན་རྣམས་ལ་གནས་སྐབས་སུ་མངོན་མཐོ་དང༌། མཐར་ཐུག་ངེས་ལེགས་ཀྱི་ལམ་ཕྱིན་ཅི་མ་ལོག་པར་སྟོན་པའི་གཟུགས་ཀྱི་སྐུ་སྟེ། དེས་བསྟན་པར་བྱ་བའི་ཆོས་ནི། གང་ཟག་གི་བདག་མེད་པ་དང༌། ཆོས་ཀྱི་བདག་མེད་པའོ།། གང་ཟག་གི་བདག་མེད་པ་ནི། བདེན་པ་བཞིའི་ཡང་དག་པའི་རྣམ་པ་བཅུ་དྲུག་སྟེ། དེ་དག་ཚུལ་བཞིན་དུ་བསྒོམས་པ་ལས་བདག་ཏུ་ལྟ་བ་དང༌། དེའི་རྒྱུ་ཅན་གྱི་ཉོན་མོངས་པ་མ་ལུས་པ་སྤོང་བར་འགྱུར་བའི་ཕྱིར་རོ། །ཡང་དག་པའི་རྣམ་པ་བཅུ་དྲུག་དེ་དག་ཀྱང་གང་ཞེ་ན། མི་རྟག་པ་དང༌། སྡུག་བསྔལ་དང༌། སྟོང་པ་དང༌། བདག་མེད་པ་རྣམས་ནི་སྡུག་བསྔལ་གྱི་བདེན་པའི་རྣམ་པའོ། །རྒྱུ་ཀུན་འབྱུང་རབ་སྐྱེ་རྐྱེན་རྣམས་ནི་ཀུན་འབྱུང་གི་བདེན་པའི་རྣམ་པའོ། །འགོག་པ་ཞི་བ་གྱ་ནོམ་པ་ངེས་འབྱུང་རྣམས་ནི་འགོག་པའི་བདེན་པའི་རྣམ་པའོ། །ལམ་རིགས་པ་སྒྲུབ་པ་ངེས་འབྱིན་གྱི་རྣམ་པ་བཞི་ནི་ལམ་གྱི་བདེན་པའི་རྣམ་པའོ།། དེའང་རྐྱེན་ལ་རག་ལས་པའི་ཕྱིར་མི་རྟག་པའོ། །གནོད་པའི་བདག་ཉིད་ཡིན་པའི་ཕྱིར་སྡུག་བསྔལ་ལོ། །བདག་གི་བའི་མི་མཐུན་ཕྱོགས་ཡིན་པའི་ཕྱིར་སྟོང་པའོ། ། བདག་ཏུ་ལྟ་བའི་མི་མཐུན་ཕྱོགས་ཡིན་པའི་ཕྱིར་བདག་མེད་དོ། །ས་བོན་གྱི་ཚུལ་གྱིས་རྒྱུའོ། །འབྱུང་བའི་ཚུལ་གྱིས་ཀུན་འབྱུང་བའོ། །འབྲེལ་བའི་ཚུལ་གྱིས་རབ་སྐྱེའོ། ། མངོན་པར་བསྒྲུབ་པའི་ཚུལ་གྱིས་རྐྱེན་ནོ། །ཕུང་པོ་ཞིག་པའི་ཕྱིར་འགོག་པའོ། །མེ་གསུམ་ཞི་བའི་ཕྱིར་ཞི་བའོ།

།འཚེ་བ་མེད་པའི་ཕྱིར་གྱ་ནོམ་པའོ། །སྐྱོན་རྣམས་དང་བྲལ་བའི་ཕྱིར་ངེས་པར་འབྱུང་བའོ། །བགྲོད་པའི་དོན་གྱིས་ལམ་མོ། །རིགས་པ་དང་ལྡན་པའི་དོན་གྱིས་རིགས་པའོ། །ཡང་དག་པར་བསྒྲུབ་པའི་དོན་གྱིས་སྒྲུབ་པའོ། །ཤིན་ཏུ་ཡང་དག་པར་འདས་པར་བྱེད་པའི་དོན་གྱིས་ངེས་པར་འབྱིན་པའོ།། ཅིའི་ཕྱིར་རྣམ་པ་བཅུ་དྲུག་ཏུ་ངེས་ཤེ་ན། སྒྲོ་འདོགས་པ་དང་སྐུར་བ་འདེབས་པའི་ལྟ་བ་བཅུ་དྲུག་གི་གཉེན་པོར་དེ་བཅུ་དྲུག་ཏུ་བསྟན་པ་ཡིན་ཏེ། རྟག་པ་དང༌། བདེ་བ་དང༌། བདག་གི་བ་དང༌། བདག་ཏུ་ལྟ་བའི་གཉེན་པོར་རིམ་པ་བཞིན་དུ་མི་རྟག་སྡུག་བསྔལ་སྟོང་བདག་མེད་བཞིའོ། །རྒྱུ་མེད་པར་སྨྲ་བ་དང༌། བདག་དང་གཙོ་བོ་ལ་སོགས་པ་རྒྱུ་གཅིག་པུར་ལྟ་བ་དང༌། རང་བཞིན་དང་སྒྲ་ཡི་ཚངས་པ་འགྱུར་བར་ལྟ་བ་དང༌། དབང་ཕྱུག་སོགས་སྐྱེས་བུའི་བློ་སྔོན་དུ་གཏོང་བར་ལྟ་བའི་གཉེན་པོར་རིམ་པ་བཞིན་དུ་རྒྱུ་ཀུན་འབྱུང་རབ་སྐྱེ་རྐྱེན་ཏེ་རྣམ་པ་བཞིའོ། །ཐར་པ་མེད་དོ་སྙམ་དུ་ལྟ་བ་དང༌། ཚངས་པ་དང་ཁྱབ་འཇུག་ལ་སོགས་པ་སྡུག་བསྔལ་ལས་ཐར་པ་ཡིན་ནོ་སྙམ་དུ་ལྟ་བ་དང༌། བསམ་གཏན་གྱི་བདེ་བ་གྱ་ནོམ་པར་ལྟ་བ་དང༌། ཡང་ནས་ཡང་དུ་ལམ་ཉམས་པར་འགྱུར་བའི་སྒོ་ནས་ཐར་པ་གཏན་དུ་བ་མ་ཡིན་པར་ལྟ་བ་རྣམས་ཀྱི་གཉེན་པོར་རིམ་པ་བཞིན་དུ་འགོག་པ་ཞི་བ་གྱ་ནོམ་ངེས་འབྱུང་གི་རྣམ་པ་བཞིའོ། །ལམ་མེད་པར་ལྟ་བ་ དང༌། བདག་མེད་རྟོགས་པའི་ལམ་ངན་པར་ལྟ་བ་དང༌། བདག་བསྒོམ་པ་ལ་སོགས་པ་ལམ་ཡིན་ནོ་སྙམ་དུ་ལྟ་བ་དང༌། ལམ་འདི་སླར་ཡང་མི་རྟག་གོ་སྙམ་དུ་ལྟ་བ་རྣམས་ཀྱི་གཉེན་པོར་རིམ་པ་བཞིན་དུ་ལམ་རིགས་པ་སྒྲུབ་པ་ངེས་པར་འབྱིན་པའི་རྣམ་པ་བཞིའོ།། ཇི་སྐད་དུ་རྒྱས་པ་ལས། བདེན་པ་བཞི་ལ་བརྟེན་པ་དང༌། །བདེ་དང་ང་དང་ངའི་ཞེས་སོགས།། ཡང་དག་མིན་པ་རྣམ་བཅུ་དྲུག །སྒྲོ་བཏགས་ནས་ནི་ཡོངས་སུ་སྲེད།། དེ་ཉིད་ལ་ནི་དེ་འགལ་དོན། །དེ་ཉིད་རྣམ་པ་རྗེས་རྟོགས་ཅན།། ལེགས་སྒོམ་ཡང་དག་ལྟ་བ་ཡིས།

།སྲིད་པ་རྗེས་འབྲང་བཅས་འཇོམས་བྱེད།། ཅེས་གསུངས་སོ། །བདེན་པ་བཞི་པོ་སོ་སོའི་ངོ་བོ་ནི་འོག་ནས་འབྱུང་བ་ལྟར་གཞུང་སོ་སོའི་སྐབས་སུ་ཤེས་པར་བྱའོ།། ཆོས་ཀྱི་བདག་མེད་པ་ནི། མཚན་ཉིད་གསུམ་གྱི་སྒོ་ནས་ཤེས་པར་བྱ་སྟེ། གསུམ་པོ་དེ་དག་ཀྱང་གང་ཞེ་ན། གཞན་གྱི་དབང་གི་མཚན་ཉིད་དང༌། ཀུན་བཏགས་པའི་མཚན་ཉིད་དང༌། ཡོངས་སུ་གྲུབ་པའི་མཚན་ཉིད་དོ།། དེ་ལ་གཞན་གྱི་དབང་གི་མཚན་ཉིད་ནི། གང་ཀུན་གཞིའི་རྣམ་པར་ཤེས་པའི་ས་བོན་ཡང་དག་པ་མ་ཡིན་པའི་ཀུན་ཏུ་རྟོག་པས་བསྡུས་པའི་རྣམ་པར་རིག་པའོ། །དེ་དག་ཀྱང་གང་ཞེ་ན། ལུས་དང་ལུས་ཅན་དང༌། ཟ་བ་པོའི་རྣམ་པར་རིག་པ་དང༌། དེས་ཉེ་བར་སྤྱད་པར་བྱ་བའི་རྣམ་པར་རིག་པ་དང༌། དེ་ལ་ཉེ་བར་སྤྱོད་པའི་རྣམ་པར་རིག་པ་དང༌། དུས་དང་གྲངས་ཡུལ་དང་ཐ་སྙད་ཀྱི་རྣམ་པར་རིག་པ་དང༌། བདག་དང་གཞན་དང་བདེ་འགྲོ་དང་ངན་འགྲོ་དང་འཆི་འཕོ་བ་དང་སྐྱེ་བའི་རྣམ་པར་རིག་པའོ། ། དེ་ལ་ཀུན་གཞིའི་སྟེང་ན་བག་ཆགས་རྣམ་པ་གསུམ་སྟེ། སྤྲོས་པའི་བག་ཆགས་དང༌། བདག་ཏུ་ལྟ་བའི་བག་ཆགས་དང༌། སྲིད་པའི་ཡན་ལག་གི་བག་ཆགས་སོ། །སྤྲོས་པའི་བག་ཆགས་ནི་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ཀྱི་མིང་གི་རྣམ་པ་ཅན་གྱི་རྟོག་པས་བསྒོས་ཤིང་ཐ་སྙད་སྣ་ཚོགས་འབྱུང་བའི་རྒྱུར་གྱུར་པའི་ས་བོན་ནོ། ། གཉིས་པ་ནི། ཉོན་མོངས་པ་ཅན་གྱི་ཡིད་ཀྱིས་བསྒོས་ཤིང་མ་འོངས་པ་ན་བདག་དང་བདག་གི་བའི་རྣམ་པ་ཅན་གྱི་བློ་སྐྱེད་པར་བྱེད་པའི་ས་བོན་ནོ། །གསུམ་པ་ནི། ཚོགས་དྲུག་གི་དགེ་བ་དང་མི་དགེ་བས་བསྒོས་ཤིང་མ་འོངས་པའི་ཀུན་གཞི་རྣམ་སྨིན་གྱི་ཆ་སྐྱེད་པར་བྱེད་པའི་ས་བོན་ནོ། །ལས་ཀྱི་བག་ཆགས་སམ་རྣམ་སྨིན་གྱི་བག་ཆགས་ཞེས་ཀྱང་བྱའོ། །དེ་ལ་ལུས་དང་ལུས་ཅན་དང་ཟ་བ་པོ་དང་དེས་ཉེ་བར་སྤྱད་པར་བྱ་བ་དང་དེ་ལ་ཉེ་བར་སྤྱོད་པ་དང་དུས་དང་གྲངས་དང་ཡུལ་དང་ཐ་སྙད་ཀྱིས་རྣམ་པར་རིག་པ་གང་ཡིན་པ་ནི་སྤྲོས་པའི་བག་ཆགས་ལས་བྱུང་བའོ།

།བདག་དང་གཞན་གྱི་རྣམ་པར་རིག་པ་ནི་བདག་ཏུ་ལྟ་བའི་བག་ཆགས་ལས་བྱུང་བའོ། །བདེ་འགྲོ་དང་ངན་འགྲོ་དང་འཆི་འཕོ་བ་དང་སྐྱེ་བའི་རྣམ་པར་རིག་པ་གང་ཡིན་པ་ནི་སྲིད་པའི་ཡན་ལག་གི་བག་ཆགས་ལས་བྱུང་བའོ། །ལུས་དང་ལུས་ཅན་གྱི་རྣམ་པར་རིག་པ་ནི་མིག་སོགས་ནང་གི་ཁམས་དྲུག་ཡིན་ནོ། །ཟ་བ་པོ་དང་ཉེ་བར་སྤྱོད་པའི་རྣམ་པར་རིག་པ་ནི་མིག་གི་རྣམ་པར་ཤེས་པ་ལ་སོགས་པའི་ཁམས་དྲུག་ཡིན་ནོ། །དེས་ན་ཉེ་བར་སྤྱད་པར་བྱ་བའི་རྣམ་པར་རིག་པ་ནི་གཟུགས་ལ་སོགས་པ་ཕྱིའི་ཁམས་དྲུག་ཏུ་རིག་པར་བྱའོ། །རྣམ་པར་རིག་པ་ལྷག་མ་རྣམས་ནི་རྣམ་པར་རིག་པ་འདི་དག་གི་རབ་ཏུ་དབྱེ་བའོ།། དེ་ལ་ཀུན་བཏགས་པའི་མཚན་ཉིད་ནི། གཞན་དབང་གི་གཟུང་ཆ་ལ་རྣམ་པར་རྟོག་པས་བདག་དང་ཆོས་སུ་སྒྲོ་བཏགས་པར་གྱུར་པ་ཐ་སྙད་དུ་སོ་སོ་སྐྱེ་བོའི་ཤེས་པའི་སྤྱོད་ཡུལ་དུ་ཡོད་ཅིང༌། རིགས་པས་དཔྱད་མི་བཟོད་པས་རྫས་ཀྱི་ངོ་བོར་ཅུང་ཟད་མ་གྲུབ་པའོ། །དེ་ལ་རྟོག་བྱེད་གང་གིས་རྟོག་བྱ་གང་ལ་རྣམ་པ་ཇི་ལྟར་ཀུན་ཏུ་རྟོག་པར་བྱེད་ཅེ་ན། ཡིད་ཀྱི་རྣམ་པར་ཤེས་པས་ཀུན་ཏུ་རྟོག་པར་བྱེད་དེ། ཤེས་པ་གཞན་ནི་རྣམ་པར་རྟོག་པ་ཅན་མ་ཡིན་པའི་ཕྱིར་རོ། །ཡིད་ཀྱི་རྣམ་པར་ཤེས་པ་དེ་ནི་རང་གི་སྤྲོས་པའི་བག་ཆགས་ལས་བྱུང་ཞིང༌། རྣམ་པར་རིག་པ་གཞན་ཐམས་ཅད་ཀྱི་སྤྲོས་པའི་བག་ཆགས་ཀྱི་ས་བོན་ལས་ཀྱང་བྱུང་བས་དབང་པོ་དང་ཡུལ་དང་རྣམ་པར་ཤེས་པ་ལ་སོགས་པ་མཐའ་ཡས་པའི་ཡུལ་ཅན་དུ་འབྱུང་ལ། དེའང་རང་གི་རྣམ་པ་དང་རྗེས་སུ་མཐུན་པར་བདག་དང་ཆོས་ཀྱི་ངོ་བོ་དང་ཁྱད་པར་སྣ་ཚོགས་པར་སྒྲོ་བཏགས་ནས་དེ་དང་དེར་ཐ་སྙད་འདོགས་པར་བྱེད་དོ། །དེའི་ཕྱིར་ཡིད་ཤེས་རྟོག་པ་ཉིད་ཀྱིས་ཀུན་ཏུ་རྟོག་པར་བྱེད་དོ། །གཞན་གྱི་དབང་གི་ངོ་བོ་ཉིད་ནི་དེས་ཀུན་ཏུ་རྟོག་པར་བྱ་བའི་གཞི་ཡིན་ཏེ། ལུས་དང་ལུས་ཅན་དང་ཟ་བ་པོའི་རྣམ་པར་རིག་པ་ནི་བདག་ཀུན་ཏུ་བརྟག་པར་བྱ་བའི་གཞི་ཡིན་པའི་ཕྱིར་ཏེ།

ནང་གི་ཕུང་པོ་དང༌། ཁམས་དང༌། སྐྱེ་མཆེད་དག་ལ་བདག་ཏུ་འཛིན་པའི་ཕྱིར་དང༌། ནང་གི་ཕུང་པོ་ལ་སོགས་པ་དག་ཀྱང་རྣམ་པར་རིག་པ་གསུམ་པོ་དེ་ཙམ་དུ་ཟད་པའི་ཕྱིར་རོ། །དེས་ཉེ་བར་སྤྱད་པར་བྱ་བ་དང༌། དེ་ལ་ཉེ་བར་སྤྱོད་པར་བྱེད་པའི་རྣམ་པར་རིག་པ་ནི་ཆོས་སུ་ཀུན་ཏུ་བཏག་པར་བྱ་བའི་གཞི་ཡིན་ཏེ། བྱིས་པ་སོ་སོའི་སྐྱེ་བོ་དག་ཡུལ་དང་ཡུལ་ཅན་དུ་སྣང་བ་ཙམ་ལ་གཟུང་བ་དང་འཛིན་པར་མངོན་པར་ཞེན་པར་བྱེད་ཅིང༌། ཡུལ་དང་ཡུལ་ཅན་དུ་སྣང་བ་ཡང་རྣམ་རིག་གཉིས་པོ་དེ་ཙམ་དུ་ཟད་པའི་ཕྱིར་རོ། །གཞན་དབང་རྣམ་རིག་ཙམ་དེ་དག་ཇི་སྲིད་གནས་མ་གྱུར་གྱི་བར་དུ་བདག་དང་ཆོས་ཀྱི་ངོ་བོར་མཚན་མར་འཛིན་པར་བྱེད། དེ་དང་དེར་མངོན་པར་ཞེན་པར་བྱེད། ཐ་སྙད་འདོགས་པར་བྱེད། དེ་དང་དེར་མ་གྲུབ་ཀྱང་དེ་དང་དེར་ཡོད་ཅེས་སྒྲོ་འདོགས་པར་བྱེད་པ་ནི་རྟོག་པར་བྱ་བ་གཞན་གྱི་དབང་ལ་རྟོག་བྱེད་ཡིད་ཀྱི་ཤེས་པས་ཇི་ལྟར་ཀུན་བཏགས་པའི་རྣམ་པའོ།། ཡོངས་སུ་གྲུབ་པའི་མཚན་ཉིད་ནི། གཞན་དབང་ཡང་དག་པ་མ་ཡིན་པའི་ཀུན་ཏུ་རྟོག་པ་དེ་ཉིད་ཇི་སྐད་བཤད་པའི་ཀུན་བཏགས་ཀྱི་ངོ་བོར་གདོད་མ་ནས་མ་གྲུབ་པའི་སྟོང་པ་ཉིད་རྣམ་པར་མི་རྟོག་པའི་ཡེ་ཤེས་ཀྱི་སྤྱོད་ཡུལ་དུ་གྱུར་པ་ཆོས་ཀྱི་བདག་མེད་པའི་ངོ་བོར་འགྱུར་བའོ། །དེ་ཉིད་གནས་སྐབས་ཐམས་ཅད་དུ་གཞན་དུ་མི་འགྱུར་བའི་ཕྱིར་དེ་བཞིན་ཉིད་དོ། །ཕྱིན་ཅི་མ་ལོག་པའི་ཕྱིར་ཡང་དག་པའི་མཐའོ། །སྤྲོས་པ་ཉེ་བར་ཞི་བའི་ཕྱིར་མཚན་མ་མེད་པའོ། །ཡེ་ཤེས་དམ་པའི་སྤྱོད་ཡུལ་ཡིན་པའི་ཕྱིར་དོན་དམ་པའོ། །དེ་རྟོགས་པས་འཕགས་པའི་ཆོས་རྣམས་འཐོབ་པར་འགྱུར་བས་འཕགས་པའི་ཆོས་ཀྱི་རྒྱུ་ཡིན་པའི་ཕྱིར་ཆོས་ཀྱི་དབྱིངས་སོ། །ཇི་སྐད་དུ་དབུས་མཐའ་ལས། དེ་བཞིན་ཉིད་དང་ཡང་དག་མཐའ། །མཚན་མ་མེད་དང་དོན་དམ་སྟེ།། ཆོས་ཀྱི་དབྱིངས་རྣམས་རྣམ་གྲངས་སོ། །གཞན་མིན་ཕྱིན་ཅི་ལོག་མ་ཡིན།། དེ་འགགས་འཕགས་པའི་སྤྱོད་ཡུལ་དང༌།

།འཕགས་པའི་ཆོས་ཀྱི་རྒྱུ་ཡི་ཕྱིར།། རྣམ་གྲངས་དོན་དེ་གོ་རིམ་བཞིན། །ཅེས་གསུངས་སོ།། དེ་ལྟ་བུའི་ཡོངས་སུ་གྲུབ་པ་དེའང་རྣམ་པ་གཉིས་ཏེ། དངོས་པོ་མེད་པའི་སྟོང་པ་ཉིད་དང༌། དངོས་པོ་མེད་པའི་ངོ་བོ་ཉིད་སྟོང་པ་ཉིད་དོ། །དང་པོ་ནི། གཞན་གྱི་དབང་ལ་གང་ཟག་དང་ཆོས་ཀྱི་བདག་དོན་གཞན་གྱིས་དབེན་པའི་སྟོང་པ་ཉིད་མེད་པར་དགག་པའི་རང་བཞིན་ནོ། །གཉིས་པ་ནི། གཞན་དབང་དེ་ཉིད་བདག་གཉིས་ཀྱི་ངོ་བོར་མ་གྲུབ་པའི་སྟོང་པ་ཉིད་མ་ཡིན་དགག་གི་རང་བཞིན་ཏེ། གཞན་དབང་རྣམ་རིག་གི་གཉུག་མའི་ངོ་བོ་སེམས་རང་བཞིན་གྱི་འོད་གསལ་བ་ཞེས་བརྗོད་པ་གང་ཡིན་པའོ།། ཇི་སྐད་དུ་དབུས་མཐའ་ལས། གང་ཟག་དང་ནི་ཆོས་རྣམས་ཀྱི། །དངོས་པོ་མེད་འདིར་སྟོང་པ་ཉིད།། དེ་དངོས་མེད་པའི་དངོས་ཡོད་པ། །དེ་ནི་དེ་ལས་སྟོང་ཉིད་གཞན།། ཅེས་གསུངས་སོ། །ཡང་དག་པ་མ་ཡིན་པའི་ཀུན་ཏུ་རྟོག་པ་དེ་ཉིད་ཇི་ལྟར་ན་གཞན་དབང་ཡིན་ལ། ཅིའི་ཕྱིར་གཞན་དབང་ཞེས་བྱ་ཞེ་ན། རང་གི་བག་ཆགས་ཀྱི་ས་བོན་ལས་སྐྱེས་པས་རྐྱེན་གཞན་དབང་ཡིན་ལ། སྐྱེས་ནས་ཀྱང་སྐད་ཅིག་ལ་ལྷག་པར་མི་གནས་པའི་ཕྱིར་གཞན་གྱི་དབང་ཞེས་བྱའོ། །གང་ཟག་དང་ཆོས་སུ་སྒྲོ་བཏགས་པ་དེ་དང་ཇི་ལྟར་ན་ཀུན་བཏགས་པ་ཡིན་ལ། ཅིའི་ཕྱིར་ཀུན་བཏགས་པ་ཞེས་བྱ་ཞེ་ན། ཡིད་ཀྱི་རྣམ་ཤེས་ཀུན་ཏུ་རྟོག་པ་དཔག་ཏུ་མེད་པའི་རྣམ་པ་ཅན་རྣམས་ཀྱི་དམིགས་པ་ཡིན་པའི་ཕྱིར་ཀུན་བཏགས་པ་ཡིན་ལ། རང་གི་མཚན་ཉིད་དུ་གྲུབ་པ་མེད་ཅིང་ཀུན་ཏུ་རྟོག་པ་ཙམ་དུ་དམིགས་པས་ན་ཀུན་བཏགས་པའོ། །སྟོང་པ་ཉིད་དེ་ཇི་ལྟར་ན་ཡོངས་སུ་གྲུབ་པ་ཡིན་ལ། ཅིའི་ཕྱིར་ཡོངས་སུ་གྲུབ་པ་ཞེས་བྱ་ཞེ་ན། གཞན་དུ་མི་འགྱུར་བའི་ཕྱིར་ཡོངས་སུ་གྲུབ་པ་ཡིན་ལ། ཆོས་ཀུན་གྱི་མཆོག་ཡིན་པའི་ཕྱིར་ཡོངས་སུ་གྲུབ་པ་ཞེས་བྱ་སྟེ། རྣམ་པར་བྱང་བའི་དམིགས་པ་ཡིན་པ་དང༌། དགེ་བའི་ཆོས་ཀུན་གྱི་མཆོག་ཡིན་པའི་ཕྱིར་རོ།། གཞན་དབང་ལ་རྣམ་པ་དུ་ཡོད་ཅེ་ན།

རྒྱས་པར་ཕྱེ་ན་ཚད་མེད་དེ། ཡང་དག་པ་མ་ཡིན་པའི་ཀུན་ཏུ་རྟོག་པའི་དབྱེ་བ་ཇི་སྙེད་པ་ཀུན་དེའི་དབྱེ་བ་ཡིན་པའི་ཕྱིར་རོ། །བསྡུ་ན་བག་ཆགས་ཀྱི་གཞན་དབང་དང༌། ཀུན་བྱང་གཉིས་ཀྱི་ངོ་བོར་མ་གྲུབ་པའི་གཞན་དབང་གཉིས་སོ། །དང་པོ་ནི། ཡང་དག་པ་མ་ཡིན་པའི་ཀུན་ཏུ་རྟོག་པ་འདི་ཉིད་རང་གི་བག་ཆགས་ཀྱི་ས་བོན་གྱི་དབང་གིས་གཉིས་སུ་སྣང་བར་སྐྱེས་པའི་ཆ་ནས་བཞག་ལ། གཉིས་པ་ནི་རང་བཞིན་གྱི་རྣམ་པར་དག་པས་མཐའ་གཅིག་ཏུ་ཀུན་ནས་ཉོན་མོངས་པའི་ངོ་བོར་མ་གྲུབ་ལ། གློ་བུར་དུ་ཀུན་ནས་ཉོན་མོངས་པས་དཀྲུགས་པས་མཐའ་གཅིག་ཏུ་རྣམ་པར་བྱང་བའི་ངོ་བོར་ཡང་མ་གྲུབ་པའོ།། ཀུན་བཏགས་ལ་རྣམ་པ་དུ་ཡོད་ཅེ་ན། རྒྱས་པར་ཕྱེ་ན་ཚད་མེད་དེ། རྣམ་པར་རྟོག་པ་མཐའ་ཡས་པའི་ཕྱིར་དེ་དག་གིས་ཀུན་བཏགས་པ་ཡང་དེ་སྙེད་ཡོད་པའི་ཕྱིར་རོ། ། བསྡུ་ན་གཉིས་ཏེ། ངོ་བོ་ཉིད་དུ་ཀུན་ཏུ་རྟོག་པ་དང༌། ཁྱད་པར་དུ་ཀུན་ཏུ་རྟོག་པས་ཀུན་བཏགས་པའོ། །ཡོངས་སུ་གྲུབ་པ་རྣམ་པ་དུ་ཡོད་ཅེ་ན། དེ་ནི་ནམ་མཁའི་དཀྱིལ་འཁོར་ལྟར་ཆོས་ཀྱི་དབྱིངས་ཀྱི་ངོ་བོར་རོ་གཅིག་པའི་ཕྱིར་དོན་དམ་པར་དབྱེ་བ་ཅུང་ཟད་ཀྱང་མེད་དོ། །འོན་ཀྱང་སྤྲོས་པ་ལ་དགའ་བའི་ངོར་འཁོར་དང་བཅས་པའི་དབྱེ་བའི་དབང་དུ་བྱས་ན་རྣམ་པ་གཉིས་ཡིན་ལ། དེའང་རྣམ་པར་བྱང་བའི་ལམ་དང༌། དེའི་དམིགས་པའོ། །དང་པོ་ལའང་རྒྱུ་དང་འབྲས་བུ་གཉིས་ལས། དང་པོ་ནི། རང་བཞིན་དུ་གནས་པའི་རིགས་ཡིན་ཏེ། དེའང་ཀུན་གཞི་ལ་ཡོད་པའི་ཟག་མེད་ཀྱི་ས་བོན་ཐོག་མ་མེད་པ་ནས་བརྒྱུད་དེ་འོངས་པ་ཆོས་ཉིད་ཀྱིས་ཐོབ་པའོ། །དེའང་གང་ཞེ་ན། ཆོས་ཀྱི་དབྱིངས་ཀྱི་རྒྱུ་མཐུན་པ་དམ་པའི་ཆོས་ཐོས་པའི་བག་ཆགས་གདོད་མ་ནས་ཆོས་ཉིད་ཀྱིས་གནས་པའོ།། ཐོས་པའི་བག་ཆགས་དེ་ཡང་གང་ཞེ་ན། གང་གིས་སངས་རྒྱས་ལ་སོགས་པ་ལ་ཆོས་ཐོས་པ་ན་དེའི་དོན་རྟོགས་པའི་ཐོས་པ་ལས་བྱུང་བའི་རྒྱུར་གྱུར་པའི་ས་བོན་ཏེ། དེའང་ཐོག་མ་མེད་པ་ནས་ཆོས་ཉིད་ཀྱིས་གནས་པ་ཡིན་ནོ།

།ཐོས་པས་ནི་དེ་གསོས་འདེབས་པར་བྱེད་པ་ཡིན་གྱི། གསར་དུ་སྐྱེད་པར་བྱེད་པ་ནི་མ་ཡིན་ནོ། །དེའང་ཐེག་པ་ཆེན་པོ་བསྡུས་པ་ལས་སློབ་དཔོན་ཐོགས་མེད་ཀྱིས་གསུངས་པ། ìའདི་ལྟ་སྟེ། དེ་ལ་ཐོས་པའི་བག་ཆགས་ཆུང་ངུ་དང༌། འབྲིང་དང་ཆེན་པོ་ཡང་ཆོས་ཀྱི་སྐུའི་ས་བོན་དུ་བལྟ་སྟེ། ཀུན་གཞིའི་རྣམ་པར་ཤེས་པའི་གཉེན་པོ་ཡིན་པས་ཀུན་གཞིའི་རྣམ་པར་ཤེས་པའི་ངོ་བོ་ཉིད་མ་ཡིན་པ་དང༌། འཇིག་རྟེན་པ་ཡང་ཡིན། འཇིག་རྟེན་ལས་འདས་པའི་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་རྒྱུ་མཐུན་པ་ཡང་ཡིན་པས་འཇིག་རྟེན་ལས་འདས་པའི་སེམས་ཀྱི་ས་བོན་དུ་འགྱུར་རོ།།î ཞེས་གསུངས་སོ།། དེ་ལ་སློབ་དཔོན་འཕགས་པ་ཐོགས་མེད་ཀྱི་བཞེད་པས་ཆོས་ཉིད་དེ་བཞིན་ཉིད་རང་བཞིན་དུ་གནས་པའི་རིགས་མ་ཡིན་ལ། ཇི་སྐད་བཤད་པའི་ཐོས་པའི་བག་ཆགས་ཉིད་རང་བཞིན་དུ་གནས་པའི་རིགས་ཡིན་ཏེ། ཐོས་པའི་བག་ཆགས་དེ་ནི་སེམས་ཅན་རྣམས་ཀྱི་ནང་གི་སྐྱེ་མཆེད་དྲུག་རིགས་སོ་སོ་ཐ་དད་པས་འབྱེད་པར་བྱེད་པའི་ཕྱིར་ རོ། །དེའི་ཕྱིར་སྐྱེ་མཆེད་དྲུག་གི་ཁྱད་པར་ཞེས་བྱ་བ་ཞིག་རང་བཞིན་དུ་གནས་པའི་རིགས་ཡིན་ནོ། །དེའང་ཇི་ལྟར་ཞེ་ན། ཐེག་པ་ཆེན་པོའི་ལམ་གྱི་རྒྱུར་གྱུར་པའི་ཐོས་པའི་བག་ཆགས་ཀྱིས་ནི་རང་གང་གི་རྒྱུད་ལ་ཡོད་པའི་ནང་གི་སྐྱེ་མཆེད་དྲུག་པོ་དེ་དག་དེ་དང་མི་ལྡན་པའི་སེམས་ཅན་གྱི་ནང་གི་སྐྱེ་མཆེད་ལས་ཁྱད་པར་དུ་འབྱེད་པར་བྱེད་དེ། 

དེས་རང་གང་གི་རྒྱུད་ལ་ཡོད་པའི་སེམས་ཅན་དེ་ཉིད་ཐེག་པ་ཆེན་པོའི་རིགས་ཅན་དུ་མཚོན་པར་བྱེད་པའི་ཕྱིར་རོ། །དེ་བཞིན་དུ་ཉན་ཐོས་དང་རང་སངས་རྒྱས་ཀྱི་ལམ་གྱི་རྒྱུར་གྱུར་པའི་ཐོས་པའི་བག་ཆགས་དེས་ཀྱང་རང་གང་གི་རྒྱུད་ལ་ཡོད་པའི་སེམས་ཅན་དེ་དག་ཉན་ཐོས་དང་རང་སངས་རྒྱས་ཀྱི་རིགས་ཅན་དུ་མཚོན་པའི་སྒོ་ནས་ནང་གི་སྐྱེ་མཆེད་དྲུག་གཞན་ལས་ཁྱད་པར་དུ་བྱེད་པ་ཡིན་ནོ། །དེ་བས་ན་ནང་གི་སྐྱེ་མཆེད་དྲུག་ལས་མ་གཏོགས་པའི་ཐེག་པ་གསུམ་གྱི་རིགས་ཅན་གྱི་གང་ཟག་ཅེས་བྱ་བ་གཞན་ཅུང་ཟད་ཀྱང་མེད་དོ། །དེ་ལྟར་ན་ཇི་སྐད་བཤད་པའི་ཐོས་པའི་བག་ཆགས་དེ་ཉིད་ལ་གཞུང་གི་ཆ་འགའ་ཞིག་ཏུ་སྒྲིབ་པ་སྤང་རུང་ལ་བཤད་ཅིང༌། ཁ་ཅིག་ཏུ་ཟག་པ་མེད་པའི་ས་བོན་དུ་བཤད། ཁ་ཅིག་ཏུ་སྐྱེ་མཆེད་དྲུག་གི་ཁྱད་པར་དུ་བཤད་དོ། །ཅིའི་ཕྱིར་དེ་ཉིད་ཡོངས་སུ་གྲུབ་པས་བསྡུས་ཤེ་ན། ཀུན་བཏགས་དང་གཞན་དབང་ནི་མ་ཡིན་ཏེ། ཀུན་ནས་ཉོན་མོངས་པའི་གཉེན་པོས་བསྡུས་པའི་ཕྱིར་ཏེ། དེ་སྐད་དུ་ཡང་ཐེག་པ་ཆེན་པོ་བསྡུས་པ་ལས། ìབྱང་ཆུབ་སེམས་དཔའ་ལས་དང་པོ་བ་རྣམས་ཀྱིས་འཇིག་རྟེན་པ་ཡིན་ཀྱང་ཆོས་ཀྱི་སྐུར་བསྡུས་པ་དང༌། ཉན་ཐོས་དང་རང་སངས་རྒྱས་རྣམས་ཀྱི་རྣམ་པར་གྲོལ་བའི་ལུས་སུ་བསྡུས་པར་བལྟའོ།།î ཞེས་གསུངས་པའི་ཕྱིར་རོ།། གཉིས་པ་དེའི་འབྲས་བུའི་ལམ་ནི། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང༌། ཕ་རོལ་ཏུ་ཕྱིན་པ་དྲུག་ལ་སོགས་པ་ཐེག་པ་གསུམ་གྱི་ལམ་གྱིས་བསྡུས་པ་རྣམས་སོ། །དེའི་དམིགས་པ་ནི་ཐེག་པ་གསུམ་གྱི་དམ་པའི་ཆོས་སྡེ་སྣོད་རིན་པོ་ཆེ་རྣམ་པ་གསུམ་ལ་སོགས་པ་རྣམས་ཀྱང་ཡོངས་སུ་གྲུབ་པས་བསྡུས་ཏེ། རྣམ་པར་བྱང་བའི་རྒྱུ་ཡིན་པའི་ཕྱིར་ཀུན་བཏགས་པ་མ་ཡིན་ལ། ཀུན་ནས་ཉོན་མོངས་པའི་ས་བོན་ལས་བྱུང་བ་མ་ཡིན་པར་ཆོས་ཀྱི་དབྱིངས་ཤིན་ཏུ་རྣམ་པར་དག་པ་རྟོགས་པའི་རྒྱུ་མཐུན་གྱི་འབྲས་བུ་ཡིན་པའི་ཕྱིར་གཞན་དབང་མ་ཡིན་ནོ།

།དེ་ལྟར་ན་གཞན་དབང་ནི་སྒྱུ་མའི་སྤྲུལ་གཞི་ལྟ་བུ་ཡིན་ལ། ཀུན་བཏགས་ནི་སྒྱུ་མའི་སྤྲུལ་གཞི་དེ་ཉིད་སྐྱེས་པ་དང་བུད་མེད་ལ་སོགས་པ་སྣ་ཚོགས་སུ་མེད་ཀྱང་དེ་དང་དེར་སྣང་ཞིང་སྣང་བ་ལྟར་དུ་སྒྲོ་འདོཌ་པ་ལྟ་བུ་ཡིན་ཅིང༌། ཡོངས་གྲུབ་ནི་ཀུན་བཏགས་ལྟར་མེད་པ་ལ་ཡོད་པའམ། ཡོད་པ་ལ་མེད་པར་ཡང་སྒྲོ་བཏགས་པ་ཡང་མ་ཡིན། གཞན་དབང་ལྟར་ཀུན་ནས་ཉོན་མོངས་པའི་བག་ཆགས་ཀྱི་ས་བོན་གྱི་རྐྱེན་གཞན་གྱི་དབང་ལས་བྱུང་བ་ཡང་མ་ཡིན་ནོ། །འོན་ཀྱང་ཡོངས་སུ་གྲུབ་པ་ནི་གཞན་དབང་ལས་དེ་ཉིད་དང་གཞན་དུ་བརྗོད་དུ་མེད་དོ། །དེའི་ཕྱིར་ཡོངས་སུ་གྲུབ་པ་ནི་གཞན་དབང་དང་ངོ་བོ་དབྱེར་མེད་ཅིང་བློས་ཐ་དད་དུ་བཏགས་པ་ཙམ་ཡིན་ཏེ། ཆོས་ཅན་དང་ཆོས་ཉིད་ཡིན་པའི་ཕྱིར་ཏེ། ཇི་སྐད་དུ་སུམ་ཅུ་པར། དེ་ཕྱིར་དེ་ཉིད་གཞན་དབང་ལས། །གཞན་མིན་གཞན་མ་ཡིན་པའང་མིན།། མི་རྟག་ལ་སོགས་བཞིན་དུ་བརྗོད། །ཅེས་གསུངས་པའི་ཕྱིར་རོ།། འོ་ན་མཚན་ཉིད་གསུམ་པོ་འདི་དག་ལས་ཀུན་རྫོབ་ཙམ་དུ་གྲུབ་པ་གང༌། དོན་དམ་པར་གྲུབ་པ་གང་ཞེ་ན། གཞན་དབང་དང་ཀུན་བཏགས་གཉིས་ནི་ཀུན་རྫོབ་ཙམ་དུ་གྲུབ་པ་ཡིན་ཏེ། འཁྲུལ་བ་དང་འཁྲུལ་བའི་སྣང་བ་ཡིན་པའི་ཕྱིར་རོ། །ཡོངས་སུ་གྲུབ་པ་ནི་དོན་དམ་པར་གྲུབ་པ་ཡིན་ཏེ། དམ་པ་འཇིག་རྟེན་ལས་འདས་པའི་ཡེ་ཤེས་ཀྱི་ཡུལ་དུ་བདེན་པའི་ཕྱིར་རོ། །ཇི་སྐད་དུ་དབུས་མཐའ་ལས། དམ་པའི་དོན་ནི་གཅིག་པུས་སོ། ། ཞེས་དང༌། དེའི་འགྲེལ་པ་ལས་ཀྱང༌། ìགཞན་གྱི་དབང་གི་མཚན་ཉིད་ཐ་སྙད་དུ་ཡོད་ཀྱང་དེ་ཁོ་ན་མ་ཡིན་ཏེ། འཁྲུལ་བའི་ཕྱིར་རོ།î ཞེས་སོགས་གསུངས་པས་སོ། །དེ་བས་ན་རྣལ་འབྱོར་སྤྱོད་པའི་ལུགས་ལ་གཞན་དབང་བདེན་པར་གྲུབ་པར་སྨྲ་བ་དེ་དག་ནི་རྣམ་པར་ཤེས་པ་སྨྲ་བ་ལ་རྣལ་འབྱོར་སྤྱོད་པའི་དབུ་མ་པར་འཁྲུལ་བའི་གྱི་ན་ཙམ་དུ་ཟད་དོ།། ཡང་ཁ་ཅིག་སྣང་བ་སེམས་སུ་སྨྲ་བ་དང༌། མཚན་ཉིད་གསུམ་ཁས་ལེན་པ་དེ་དག་ཐམས་ཅད་སེམས་ཙམ་པར་འདོད་ལ།

དེ་ནི་མ་ཡིན་ཏེ། མདོ་སྡེ་པས་ཀྱང་སྣང་བ་སེམས་སུ་ཁས་ལེན་པའི་ཕྱིར་དང༌། ཡུམ་གྱི་བྱམས་ཞུས་ཀྱི་ལེའུ་ལས། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་མཚན་ཉིད་གསུམ་གྱི་སྒོ་ནས་གཏན་ལ་ཕབ་ནས་བསྟན་པའི་ཕྱིར། དེ་དང་དེ་ཉིད་ཀྱང་སེམས་ཙམ་པ་དང་དེའི་ལུགས་སུ་འགྱུར་རོ།། དེས་ན་འཕགས་པ་ཐོགས་མེད་སྐུ་མཆེད་ཀྱི་རྗེས་སུ་འབྲང་བའི་རྣལ་འབྱོར་སྤྱོད་པའི་དབུ་མ་ཆེན་པོ་རྣམས་ཀྱི་དེ་ཁོ་ན་ཉིད་ལ་སྒྲིབ་པར་བྱེད་པའི་གཟུང་བ་དང་འཛིན་པ་གཉིས་སུ་སྣང་བ་ལྟར་དུ་མ་གྲུབ་པར་གཏན་ལ་ཕབ་ནས་སེམས་རང་རིག་རང་གསལ་རྟོགས་པའི་ཡེ་ཤེས་གཙོ་བོར་སྟོན་པར་མཛད་ལ། འཕགས་པ་ཀླུ་སྒྲུབ་ཡབ་སྲས་ཀྱིས་ནི། དེ་ཁོ་ན་ཉིད་ལ་སྒྲིབ་པར་བྱེད་པའི་བདེན་འཛིན་ཡུལ་དང་བཅས་པ་རྣམས་གཏན་ཚིགས་ཆེན་པོ་རྣམས་ཀྱིས་ལེགས་པར་དཔྱད་ནས་རང་བཞིན་མེད་པར་གཏན་ལ་ཕབ་སྟེ། སེམས་གསལ་བའི་ངོ་བོ་སྟོང་པ་ཉིད་དུ་གནས་པ་གཙོ་བོར་སྟོན་པར་མཛད་དོ།། ཤིང་རྟའི་སྲོལ་གཉིས་ཀའང་མཐར་ཐུག་དེ་ཁོ་ན་ཉིད་སྟོན་པ་ལ་ཁྱད་པར་ཡོད་པ་མ་ཡིན་ཏེ། སེམས་གསལ་བའི་ངོ་བོ་དེ་ཉིད་དང་པོ་ཉིད་ནས་སྟོང་པ་ཉིད་ཡིན་ལ། སྟོང་པ་ཉིད་དེའང་དང་པོ་ནས་གསལ་བའི་བདག་ཉིད་དུ་གནས་པའི་ཕྱིར་རོ། །དེའི་ཕྱིར་སློབ་དཔོན་ཕྱོགས་ཀྱི་གླང་པོ་དང༌། དཔལ་ཆོས་ཀྱི་གྲགས་པ་གཉིས་ཀྱང་འཕགས་པ་ཐོགས་མེད་ནས་ཉེ་བར་བརྒྱུད་པའི་ཤིང་རྟའི་སྲོལ་ཉིད་དྲི་མ་མེད་པའི་རིགས་པས་གཏན་ལ་ཕབ་ནས་འཛིན་པར་མཛད་པས་ན་རྣལ་འབྱོར་སྤྱོད་པའི་དབུ་མ་པར་གྲུབ་ལ། དེའི་གཞུང་ཀུན་ལས་བཏུས་སྡེ་བདུན་དང་བཅས་པའི་མཐར་ཐུག་གི་དགོངས་པ་ནི་རྣལ་འབྱོར་སྤྱོད་པའི་གཞུང་ལུགས་སུ་གཞོལ་ཞིང་འབབ་པ་ཡིན་ནོ་ཞེས་བྱ་བ་འདི་འཐད་པ་ཡིན་ནོ།། གཉིས་པ་ཚིག་གི་དོན་ནི། ་་་་་་་་་་་་་་ཡང་ན་སྐྱོབ། །བདེན་པ་བཞི་ནི་སྟོན་མཛད་པའོ།། ཞེས་སྨོས་ཏེ། མདོའི་མཆོད་བརྗོད་ལུགས་འབྱུང་གི་སྒོ་ནས་འགྲོ་ལ་ཕན་བཞེད་པ་ལ་སོགས་པ་རྒྱུ་སྔ་མ་སྔ་མས་འབྲས་བུ་ཕྱི་མ་ཕྱི་མ་རྗེས་སུ་དཔོག་པའི་རང་བཞིན་གྱི་གཏན་ཚིགས་ལས་བཅོམ་ལྡན་འདས་ཚད་མར་གྲུབ་པར་བཤད་པ་ལས།

ཡང་ན་ལུགས་ལས་བཟློག་སྟེ་འབྲས་བུ་ཕྱི་མ་ཕྱི་མ་ལས་རྒྱུ་སྔ་མ་སྔ་མ་སྒྲུབ་པར་བྱེད་པའི་འབྲས་བུའི་གཏན་ཚིགས་ཀྱིས་བཅོམ་ལྡན་འདས་ཚད་མར་བསྒྲུབ་པར་བྱ་སྟེ། དེའང་བཅོམ་ལྡན་འདས་ནི་སྡུག་བསྔལ་རབ་ཏུ་ཞི་བ་དོན་དུ་གཉེར་བ་རྣམས་ཀྱི་སྐྱོབ་པ་ཡིན་ཏེ། དེ་ལ་འཁོར་བའི་སྡུག་བསྔལ་རབ་ཏུ་ཞི་བའི་ཐབས་འཕགས་པའི་བདེན་པ་བཞི་ནི་ཕྱིན་ཅི་མ་ལོག་པར་སྟོན་པར་མཛད་པའི་ཕྱིར་རོ། །ཕྱི་རོལ་པ་ལ་སོགས་པས་ནི་སྲོག་གི་མཆོད་སྦྱིན་སོགས་ལམ་ཕྱིན་ཅི་ལོག་ཏུ་སྟོན་པའི་ཕྱིར་སྡུག་བསྔལ་ལས་སྐྱོབ་ནུས་པ་མ་ཡིན་ནོ།། གཉིས་པ་བསྟན་བྱ་བདེན་པ་བཞིའི་རང་བཞིན་བཤད་པ་ལ་བཞི། ཤེས་བྱ་སྡུག་བསྔལ་གྱི་བདེན་པ། སྤང་བྱ་ཀུན་འབྱུང་གི་བདེན་པ། མངོན་དུ་བྱ་བ་འགོག་པའི་བདེན་པ། བླང་བྱ་ལམ་གྱི་བདེན་པ་བཤད་པའོ། །དང་པོ་ལ་གཉིས། སྤྱིའི་དོན་དང༌། ཚིག་གི་དོན་ནོ།། དང་པོ་ནི། སྡུག་བསྔལ་གྱི་བདེན་པ་དེའང་གང་ཞེ་ན། འགྲོ་བ་ཀུན་གྱི་བདག་ཏུ་འཛིན་པའི་གཞིར་གྱུར་པའི་ཕུང་པོ་ལྔ་པོ་ཡིན་ཏེ། ཇི་སྐད་དུ་རྒྱས་པ་ལས། སྡུག་བསྔལ་འཁོར་བ་ཅན་ཕུང་པོ། །ཞེས་གསུངས་པའི་ཕྱིར་རོ། །ཤེས་བྱ་གཏན་ལ་འབེབས་པའི་དབང་དུ་བྱས་ནས་ཕྱི་སྣོད་ཀྱི་འཇིག་རྟེན་ཡང་སྡུག་བསྔལ་དུ་བཤད་པ་ཡིན་ཏེ། ཇི་སྐད་དུ་ཆོས་མངོན་པ་ལས། ìསྡུག་བསྔལ་གྱི་བདེན་པ་གང་ཞེ་ན། སེམས་ཅན་སྐྱེ་བ་དང་སྐྱེ་བའི་གནས་ཀྱིས་ཀྱང་རིག་པར་བྱའོ།།î ཞེས་བཤད་ལ། བསྟན་བཅོས་འདིར་ནང་གི་ཕུང་པོ་ཙམ་ལ་སྡུག་བསྔལ་དུ་བཤད་པ་ནི་ཉམས་སུ་ལེན་པའི་དབང་དུ་བྱས་པའོ། ། དེའང་འཇིག་ཚོགས་ལ་ལྟ་བས་ཕུང་པོ་ལ་བདག་ཏུ་ལྟ་བ་ཡིན་ཏེ། ཇི་སྐད་དུ་བཅོམ་ལྡན་འདས་ཀྱིས་མདོ་ལས། ìདགེ་སྦྱོང་དང་བྲམ་ཟེ་གང་ལ་ལ་བདག་ཏུ་ལྟ་བ་དེ་དག་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ལ་ཡིན་ཏེ།îཞེས་གསུངས་པའི་ཕྱིར་དང༌། རྣལ་འབྱོར་པས་ཀྱང་འཇིག་ཚོགས་ལ་ལྟ་བའི་གཉེན་པོར་བདག་མེད་པར་སྒོམ་པར་བྱེད་པའི་ཕྱིར་ཏེ།

ཇི་སྐད་དུ་རྒྱས་པ་ལས། དེ་ཕྱིར་གྲོལ་འདོད་ཐོག་མེད་པའི། །རྒྱུ་ཅན་རིགས་མཐུན་ས་བོན་ལས།། བྱུང་བའི་འཇིག་ཚོགས་ལྟ་བ་དག །རྩ་བ་ཉིད་ནས་དབྱུང་བར་གྱིས།། ཞེས་དང༌། འཇིགས་བྲལ་གྱི་སློབ་དཔོན་ཟླ་བས་ཀྱང༌། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ།། ལྟ་ལས་བྱུང་བར་བློ་ཡིས་མཐོང་གྱུར་ཅིང༌།། བདག་ནི་འདི་ཡི་ཡུལ་དུ་རྟོགས་བྱས་ནས།། རྣལ་འབྱོར་པ་ཡིས་བདག་ནི་འགོག་པར་བྱེད།། ཅེས་གསུངས་པས་སོ། །དེ་ལྟར་ན་སྡུག་བསྔལ་གྱི་རྒྱུ་བདག་ཏུ་འཛིན་པའི་མཚན་ཉིད་ཅན་གྱི་མ་རིག་པའི་ཞིང་ས་གཤིན་པོར་རྣམ་པར་ཤེས་པའི་སྐྱེས་བུས་དགེ་བ་དང་མི་དགེ་བའི་ལས་མངོན་པར་འདུ་བྱས་ཏེ་འགྲོ་བ་དྲུག་གི་ས་བོན་བཏབ་པས། དེ་ཉིད་ཅི་ཞིག་ལྟར་སྲེད་པ་དང་ལེན་པའི་རླན་གྱིས་བྲན་པ་ན་སྐྱེ་བ་བསྐྱེད་པའི་ནུས་པ་མཐུ་ཅན་དུ་གྱུར་པའི་སྲིད་པ་ཞེས་བྱ་བའི་ཡན་ལག་ཏུ་འགྱུར་རོ། །དེ་ལས་སྐྱེ་བའི་མྱུ་གུ་འབྱུང་ངོ༌། །དེ་ལས་མིང་དང་གཟུགས་ཀྱི་སྡོང་པོ་མངོན་པར་གྲུབ་བོ། །དེ་ལས་ཀྱང་སྐྱེ་མཆེད་དྲུག་གི་ལོ་འདབ་དང་ཡལ་ག་རྣམས་རྒྱས་པར་འགྱུར་རོ། །དེ་ལས་ཀྱང་རེག་པ་དང་ཚོར་བའི་མེ་ཏོག་མངོན་པར་གྲུབ་བོ། །དེ་ལས་ཀྱང་རྒ་བའི་འབྲས་བུ་སྨིན་པར་གྱུར་ནས་མཐར་འཆི་བའི་ཐང་ལ་ལྷུང་བར་འགྱུར་ཏེ། དེ་ལྟར་ན་སྲིད་པའི་ལྗོན་ཤིང་ཆེན་པོ་དེ་ཐོག་མ་མེད་པ་ནས་ཇི་སྲིད་མྱ་ངན་ལས་འདས་པའི་ས་ལ་ཕྱིན་གྱི་བར་དུ་འདུག་པའི་ཚུལ་དེའང་འཕྲུལ་འཁོར་མཁན་གྱིས་བྱས་པའི་ཟོ་ཆུན་གྱི་འཁོར་ལོ་འཕྱན་པ་དང་འདྲ་སྟེ། འདི་ལྟར་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་ཀྱི་ཟོ་ཆུན་རྣམས་ལས་དང་ཉོན་མོངས་པའི་ཐག་པས་དམ་དུ་བསྡམས་པ། རྣམ་པར་ཤེས་པའི་འཕྲུལ་འཁོར་མཁན་གྱིས་དྲག་ཏུ་བསྐྱོད་པ། སྲིད་པའི་རྩེ་མོ་ནས་མནར་མེད་པའི་བར་སྲིད་པ་གསུམ་གྱི་ཁྲོན་པ་གཏིང་ཟབ་ཅིང་ཁྱོན་ཡངས་པར་འཕྱན་ཏེ། ངན་འགྲོའི་ཐུར་དུ་རང་གི་ངང་གིས་འཇུག་ཅིང་བདེ་འགྲོའི་གྱེན་དུ་འབད་པས་དྲང་བར་བྱ་དགོས་པ།

མ་རིག་པ་ནས་རྒ་ཤིའི་བར་ལ་ཉོན་མོངས་པ་དང༌། ལས་དང༌། སྐྱེ་བའི་ཀུན་ནས་ཉོན་མོངས་པའི་གནས་སྐབས་གསུམ་དང་ལྡན་ཀྱང་ཐོག་མ་དང་དབུས་དང་མཐའ་མ་ངེས་པར་མི་ཟིན་པ། ཉིན་རེ་བཞིན་དུ་སྡུག་བསྔལ་གྱི་སྡུག་བསྔལ་དང༌། འགྱུར་བའི་སྡུག་བསྔལ་དང༌། འདུ་བྱེད་ཀྱི་སྡུག་བསྔལ་གསུམ་གྱིས་རྒྱུན་མི་ཆད་དུ་མནར་བར་བྱེད་པ་སྟེ། དེ་ལྟར་ན་སྡུག་བསྔལ་དུ་གྱུར་པའི་འཁོར་བའི་ཕུང་པོ་འདི་ནི་ཟོ་ཆུན་འཕྱན་པ་དང་ཆོས་མཐུན་པ་ཡིན་ནོ།། མདོར་ན་སྡུག་བསྔལ་དེ་དག་གི་རྒྱུར་གྱུར་པ་ནི་བདག་ཏུ་འཛིན་པའི་རྩ་བ་ཅན་ཡིན་པས་སྡུག་བསྔལ་ཞི་བར་འདོད་པ་རྣམས་ཀྱིས་བདག་ཏུ་འཛིན་པ་དེ་ཉིད་གཞོམ་པ་ལ་བརྩོན་པར་བྱའོ།། གཉིས་པ་ཚིག་གི་དོན་བཤད་པ་ལ་གསུམ། སྡུག་བསྔལ་ངོས་བཟུང་བ། དེ་ཉིད་རྟགས་ཀྱིས་བསྒྲུབ་པ། དེའི་རྣམ་པ་བཤད་པའོ། །དང་པོ་ནི། སྡུག་བསྔལ་འཁོར་བ་ཅན་ཕུང་པོ།། ཞེས་སྨོས་ཏེ། སྡུག་བསྔལ་གྱི་བདེན་པ་གང་ཞེ་ན། ལས་དང་ཉོན་མོངས་པའི་དབང་གིས་འཁོར་བར་འཁོར་བ་ཅན་གྱི་ཉེ་བར་ལེན་པའི་ཕུང་པོ་ལྔ་པོ་འདི་ཉིད་དོ།། གཉིས་པ་དེ་ཉིད་རྟགས་ཀྱིས་བསྒྲུབ་པ་ལ། གོམས་པའི། ལུས་དང་རྣམ་པ་མཚུངས་པའི། རྣམ་ཤེས་མིན་པས་རྣམ་ཤེས་ཀྱི་ཉེར་ལེན་མི་བྱེད་པའི་རྟགས་ཀྱིས་བསྒྲུབ་པ། སྐྱེ་བ་སྔ་མ་མེད་ན་ཧ་ཅང་ཐལ་བ་དང་བཞིའོ། །དང་པོ་ལ་གཉིས། དངོས་དང༌། རྩོད་པ་སྤང་བའོ།། དང་པོ་ནི། འཁོར་བ་སྡུག་བསྔལ་དུ་མི་རིགས་ཏེ། སྐྱེ་བ་སྔ་མ་ནས་འདིར་འོང་བ་དང༌། འདི་ནས་ཕྱི་མར་འགྲོ་བའི་འཁོར་བ་ཉིད་མེད་པའི་ཕྱིར་ཞེ་ན། བཤད་པ། གོམས་ལས་འདོད་ཆགས་སོགས་གསལ་བ།། ༡༤༩ མཐོང་ཕྱིར་་་་་་༌།། ཞེས་སྨོས་ཏེ། སྐྱེ་བ་འདིར་ཡང་སྐྱེས་བུ་འགའ་ཞིག་སྔར་འདོད་ཆགས་དང༌། ཤེས་རབ་ལ་སོགས་པ་ཤས་ཆུང་བ་ལ་རྐྱེན་ཇི་ལྟ་བ་བཞིན་དུ་གོམས་པ་ལས། ཕྱིས་འདོད་ཆགས་དང་ཤེས་རབ་ལ་སོགས་པ་ཤིན་ཏུ་ཆེས་གསལ་བར་འགྱུར་བ་མཐོང་བའི་ཕྱིར། སྐྱེས་མ་ཐག་པའི་འདོད་ཆགས་དང་ཤེས་རབ་ལ་སོགས་པ་ཡང་སྐྱེ་བ་སྔ་མའི་ཆགས་པ་དང་ཤེས་རབ་ལ་སོགས་པ་གོམས་པ་ལས་འབྱུང་ལ།

འདིའི་ཆགས་སོགས་ལས་སྐྱེ་བ་ཕྱི་མའི་ཆགས་སོགས་འབྱུང་བས་འཁོར་བ་འདི་གྲུབ་བོ་ཞེས་པ་ལྷ་རྒྱན་གཉིས་ཀའིའོ།། གཉིས་པ་རྩོད་པ་སྤང་བ་ལ་གསུམ། ཆགས་སོགས་རྒྱུ་མེད་དུ་སྐྱེ་བ་དགག །རླུང་སོགས་ལས་སྐྱེ་བ་དགག །འབྱུང་བ་ལས་སྐྱེ་བ་དགག་པའོ།། དང་པོ་ལ། ཁ་ཅིག་ན་རེ། འདོད་ཆགས་ལ་སོགས་པ་གོམས་པ་ལས་འབྱུང་བ་མ་ཡིན་ཏེ། རྒྱུ་མེད་དུ་འབྱུང་བའི་ཕྱིར་ཞེ་ན། བཤད་པ། ་་་་་་་འདོད་རྒྱལ་ཉིད་མིན་ཏེ། །རྒྱུ་མེད་སྐྱེ་བ་འགལ་ཕྱིར་རོ།། ཞེས་སྨོས་ཏེ། འདོད་ཆགས་ལ་སོགས་པ་ནི་རྒྱུ་མེད་པར་འདོད་རྒྱལ་ཉིད་དུ་འབྱུང་བ་མིན་ཏེ། རེས་འགའ་རྒྱུ་ལས་སྐྱེ་བ་མཐོང་བའི་ཕྱིར་ཏེ། རྒྱུ་མེད་པར་རེས་འགའ་སྐྱེ་བ་འགལ་བའི་ཕྱིར་རོ།། གཉིས་པ་རླུང་སོགས་ལས་སྐྱེ་བ་དགག་པ་ལ་གཉིས། འགོག་བྱེད་ཀྱི་རིགས་པ་དངོས་དང༌། དེའི་ལན་དགག་པའོ།། དང་པོ་ནི། གཞན་དག་ན་རེ། བད་ཀན་དང༌། མཁྲིས་པ་དང༌། རླུང་རྣམས་ལས་རིམ་པ་བཞིན་དུ་འདོད་ཆགས་དང་ཞེ་སྡང་དང་གཏི་མུག་རྣམས་དངོས་སུ་སྐྱེ་བ་ཡིན་གྱི། གོམས་པའི་དབང་གིས་སྐྱེ་བ་མ་ཡིན་ཅེ་ན། བཤད་པ། འཁྲུལ་ཕྱིར་རླུང་སོགས་ཆོས་མ་ཡིན།། ཅེས་སྨོས་ཏེ། གཏི་མུག་ལ་སོགས་པ་ནི་རླུང་དང་མཁྲིས་པ་ལ་སོགས་པ་ལས་དངོས་སུ་སྐྱེས་པའི་འབྲས་བུའི་ཆོས་མ་ཡིན་ཏེ། རླུང་སོགས་ཡོད་མེད་ཀྱི་རྗེས་སུ་འགྲོ་ལྡོག་བྱེད་པ་འཁྲུལ་པའི་ཕྱིར་རོ། །བད་ཀན་ཅན་གྱི་སྐྱེས་བུ་ཞེ་སྡང་ཆེ་ཞིང་འདོད་ཆགས་ཆུང་བ་ཡང་མཐོང་བའི་ཕྱིར་རོ། །གཞན་དག་ན་རེ། གལ་ཏེ་རང་བཞིན་འདྲེས་པའི་ཕྱིར།། ༡༥༠ སྐྱོན་མེད་ཅེ་ན་་་་་་་་་་་་་་་་་་༌།། ཞེས་སྨོས་ཏེ། གལ་ཏེ་བད་ཀན་ཅན་ཞེ་སྡང་ཆེ་བ་ལ་ཡང་ཞེ་སྡང་གི་དངོས་རྒྱུ་མཁྲིས་པའི་རང་བཞིན་འདྲེས་པའི་ཕྱིར། ཞེ་སྡང་མཁྲིས་པ་དང་རྗེས་སུ་འཁྲུལ་པའི་སྐྱོན་མེད་དོ་ཞེ་ན། བཤད་པ། ་་་་་་་་་་་་་་་དེ་ཡི་ཆོས། །དེ་ལས་གཞན་ཡང་ཅིས་མ་མཐོང༌།། ཞེས་སྨོས་ཏེ། འོ་ན་ནི་བད་ཀན་ཅན་གྱི་སྐྱེས་བུ་དེ་ལ་མཁྲིས་པ་དེའི་དངོས་འབྲས་ཀྱི་ཆོས་ཞེ་སྡང་དང་དེ་ལས་གཞན་ཡང་དྲི་ང་བ་དང༌།

རྡུལ་དང༌། སྐལ་བ་ངན་པའི་ཆོས་ཀྱང་ཅིས་མ་མཐོང་སྟེ་མཐོང་བར་འགྱུར་ཏེ། དྲི་ང་བ་ལ་སོགས་པ་དེ་དག་གི་དངོས་རྒྱུ་མཁྲིས་པ་ཡོད་པའི་ཕྱིར་རོ།། གལ་ཏེ་འདོད་ཆགས་ཞེ་སྡང་གཏི་མུག་གསུམ་ཀའང་རླུང་མཁྲིས་བད་ཀན་གསུམ་ཀའི་འབྲས་བུ་ཡིན་པས་སྐྱོན་མེད་དོ་ཞེ་ན། བཤད་པ། ཐམས་ཅད་འདོད་ཆགས་མཚུངས་པར་ནི། །ཐལ་ཕྱིར་ཀུན་གྱི་ཆོས་མ་ཡིན།། ༡༥༡ ཅེས་སྨོས་ཏེ། འདོད་ཆགས་སོགས་རེ་རེའང་རླུང་སོགས་ཐམས་ཅད་ལས་སྐྱེ་བ་དེ་ལྟར་ཡིན་ན། སྐྱེས་བུ་ཐམས་ཅད་འདོད་ཆགས་ཆེ་ཆུང་མཚུངས་པར་ནི་ཐལ་བའི་སྐྱོན་ཡོད་པའི་ཕྱིར། འདོད་ཆགས་ནི་རླུང་མཁྲིས་བད་ཀན་ཀུན་གྱི་དངོས་འབྲས་སུ་གྱུར་པའི་ཆོས་མ་ཡིན་ནོ། །དེ་བཞིན་དུ་ཞེ་སྡང་དང་གཏི་མུག་དང་ང་རྒྱལ་དང་ཁེངས་པ་དང་ཕྲག་དོག་དང་སེར་སྣ་དང་ཤེས་རབ་ལ་སོགས་པའི་ཡོན་ཏན་དང་ལྡན་པར་མཚུངས་པར་འགྱུར་ཏེ། རྒྱུ་མཚུངས་པ་ཉིད་ཀྱི་ཕྱིར་རོ་ཞེས་པ་ལྷའིའོ། །དེ་ལ་གཞན་དག་ན་རེ། གཟུགས་སོགས་བཞིན་སྐྱོན་མེད་ཅེ་ན།། ཞེས་སྨོས་ཏེ། གལ་ཏེ་སྐྱེས་བུའི་ལུས་རྒྱུ་འབྱུང་བ་ལས་སྐྱེས་པར་མཚུངས་ཀྱང་གཟུགས་བཟང་ངན་སོགས་མི་མཚུངས་པ་བཞིན་དུ་རྒྱུ་རླུང་སོགས་མཚུངས་པར་ཡོད་ཀྱང་འབྲས་བུ་ཆགས་སོགས་མཚུངས་པར་ཡོད་དགོས་པའི་སྐྱོན་མེད་ཅེ་ན། བཤད་པ། 

 གལ་ཏེ་དེ་ལ་ཁྱད་པར་ཅན།། ལས་རྣམས་བདག་པོ་མ་ཡིན་ན། །དེར་ཡང་རྩོད་པ་མཚུངས་པ་ཡིན།། ༡༥༢ ཅེས་སྨོས་ཏེ། གལ་ཏེ་སྐྱེས་བུའི་གཟུགས་བཟང་ངན་དེ་ལ་རྒྱུ་ཁྱད་པར་ཅན་སྔོན་གྱི་ལས་བཟང་ངན་རྣམས་བདག་པོའི་རྐྱེན་དུ་ཡོད་པ་མ་ཡིན་པར་འབྱུང་བ་ཁོ་ན་ལས་སྐྱེ་བ་ཡིན་ན། དེར་ཡང་སྐྱེས་བུ་ཀུན་ཆོས་ཅན། གཟུགས་བཟང་ངན་མཚུངས་པར་ཐལ། རྒྱུ་འབྱུང་བ་མཚུངས་པར་ཡོད་པའི་ཕྱིར་ཞེས་པའི་རྩོད་པ་མཚུངས་པར་འཇུག་པ་ཡིན་ནོ་ཞེས་རྒྱན་གྱིའོ།། གཉིས་པ་དེའི་ལན་དགག་པ་ལ་བཞི། སྐྱོན་རྣམས་རླུང་སོགས་ཀྱི་རྗེས་སུ་འགྲོ་ལྡོག་མ་གྲུབ་པས་དགག །དགག་པ་དེ་ཉིད་རྒྱས་པར་བཤད། རྗེས་སུ་འགྲོ་ལྡོག་གྲུབ་ན་ཧ་ཅང་ཐལ། དེ་ལ་རྩོད་པ་སྤང་བའོ། །དང་པོ་ནི། སྐྱོན་རྣམས་ཁྱད་པར་ཡོད་ན་ཡང༌། །ཁྱད་པར་མེད་ཕྱིར་་་་་་་༌།། ཞེས་སྨོས་ཏེ། འདོད་ཆགས་ལ་སོགས་པ་རྣམས་ནི་བད་ཀན་ལ་སོགས་པའི་དངོས་ཀྱི་འབྲས་བུར་མི་འགྱུར་ཏེ། སྐྱོན་བད་ཀན་ལ་སོགས་པ་རྣམས་འཕེལ་བའི་ཁྱད་པར་ཡོད་ན་ཡང་ཆགས་སོགས་འཕེལ་བའི་ཁྱད་པར་མེད་པའི་ཕྱིར་རོ།། གལ་ཏེ་གཏན་ཚིགས་མ་གྲུབ་ཏེ། རླུང་དང་མཁྲིས་པ་སོགས་ཐམས་ཅད་རྒྱུར་མི་འདོད་ཀྱི། དེའི་འགྱུར་བ་འགའ་ཞིག་ཆགས་སོགས་ཀྱི་རྒྱུ་ཡིན་ཏེ། མཁྲིས་པ་འཕེལ་ནས་ལུས་སྡུག་བསྔལ་གྱིས་གདུངས་པས་ཞེ་སྡང་འཕེལ་བའི་ཕྱིར་རོ་ཞེ་ན། བཤད་པ། ་་་་་་་་་་་་་་་་མ་གྲུབ་ཉིད། །མ་ཡིན་ཐམས་ཅད་འགྱུར་བ་ཡིས།། འགྱུར་ཕྱིར་་་་་་་་་་་་་་༌།། ཞེས་སྨོས་ཏེ། དེ་ཙམ་གྱི་གཏན་ཚིགས་མ་གྲུབ་པ་ཉིད་མ་ཡིན་ཏེ། ཞེ་སྡང་ནི་བད་རླུང་ཐམས་ཅད་འགྱུར་བ་ལས་སྐྱེ་བར་མི་འགྱུར་ཏེ། བད་རླུང་སོགས་འཕེལ་ཞིང་འགྱུར་བ་ཡིས་ལུས་སྡུག་བསྔལ་གྱིས་གདུངས་ནས་སྐྱེ་བར་འགྱུར་བའི་ཕྱིར་ཞེས་པ་རྒྱན་གྱིའོ།། གལ་ཏེ་ཞེ་སྡང་རླུང་མཁྲིས་སོགས་ཀུན་ལས་སྐྱེ་བས་སྐྱོན་མེད་ཅེ་ན། ་་་་་་་་་་་་་་ཀུན་ལས་སྐྱེ་བའང་མིན།། ཅེས་སྨོས་ཏེ། ཞེ་སྡང་ནི་རླུང་སོགས་ཀུན་ལས་སྐྱེ་བའང་མ་ཡིན་ཏེ།

ཐམས་ཅད་འདོད་ཆགས་མཚུངས་པར་ནི་ཐལ་ཕྱིར་ཞེས་པའི་ཉེས་པ་བཤད་ཟིན་པའི་ཕྱིར་རོ།། གཉིས་པ་དགག་པ་དེ་ཉིད་རྒྱས་པར་བཤད་པ་ལ་གསུམ། རྒྱུ་འཕེལ་ན་འབྲས་བུ་འགྲིབ་པ་མི་འཐད། སྡུག་བསྔལ་གྱིས་གེགས་བྱས་པ་མི་འཐད། དེའི་ལན་དགག་པའོ། །དང་པོ་ནི། རྒྱུ་ནི་འཕེལ་བར་གྱུར་པ་ན། །འབྲས་བུ་འགྲིབ་པར་མི་རུང་སྟེ།། ཚ་བ་སོགས་བཞིན་་་་་་་་་་་་་་་་་་་༌།། ཞེས་སྨོས་ཏེ། ཇི་སྐད་བཤད་པ་དེ་ལྟར་རྒྱུ་བད་ཀན་ནི་འཕེལ་བར་གྱུར་པ་ན། འབྲས་བུ་འདོད་ཆགས་འགྲིབ་པར་མི་རུང་སྟེ། འདོད་ཆགས་ནི་བད་ཀན་གྱི་དངོས་འབྲས་ཡིན་པའི་ཕྱིར། དཔེར་ན་མཁྲིས་པ་ལ་སོགས་པ་འཕེལ་བ་ན། ཚ་བ་ལ་སོགས་པའི་ནད་འཕེལ་བ་བཞིན་ནོ། །འདིས་ནི། སྐྱོན་རྣམས་ཁྱད་པར་ཡོད་ན་ཡང༌། །ཞེས་བྱ་བའི་གཞུང་བཙུགས་པ་ཡིན་ནོ་ཞེས་པ་ལྷའིའོ།། གལ་ཏེ་བད་མཁྲིས་ཆ་མཉམ་པ་ལས་འདོད་ཆགས་དང༌། ཆ་མི་མཉམ་པ་ལས་ཞེ་སྡང་སྐྱེ་བས་ན་བད་མཁྲིས་སོགས་ལས་སྐྱེའོ་ཞེ་ན། བཤད་པ། ་་་་་་་་་་་་་་་་་་ཆགས་སོགས་ཀྱི། །འགྱུར་བ་བདེ་སྡུག་ལས་སྐྱེས་ཡིན།། ༡༥༤ ཅེས་སྨོས་ཏེ། བད་མཁྲིས་ཆ་མཉམ་པ་ལས་འདོད་ཆགས་དང༌། ཆ་མི་མཉམ་པ་ལས་ཞེ་སྡང་སོགས་ཀྱི་འགྱུར་བ་བད་མཁྲིས་ཀྱི་རྒྱུ་ལས་དངོས་སུ་སྐྱེས་པ་མ་ཡིན་ཏེ། བད་མཁྲིས་སོགས་ཆ་མཉམ་པའི་གནས་སྐབས་ཀྱི་ནང་གི་རེག་བྱའི་ཁྱད་པར་གཟུང་ཡུལ་དུ་ཡོད་པའི་ལུས་ཤེས་འཁོར་དུ་བྱུང་བའི་ཚོར་བ་བདེ་བ་དང༌། ཆ་མི་མཉམ་པའི་རེག་བྱའི་ཁྱད་པར་གཟུང་ཡུལ་དུ་ཡོད་པའི་ལུས་ཤེས་འཁོར་དུ་བྱུང་བའི་ཚོར་བ་སྡུག་བསྔལ་ལས་དངོས་སུ་སྐྱེས་པ་ཡིན་པའི་ཕྱིར། ཞེས་ཆགས་སྡང་སོ་སོར་སྦྱར་རོ།། གཉིས་པ་སྡུག་བསྔལ་གྱིས་གེགས་བྱས་པ་མི་འཐད་པ་ལ། གཞན་དག་ན་རེ། ཆ་མི་མཉམ་སྐྱེས་སྡུག་བསྔལ་གྱིས། །གལ་ཏེ་འདོད་ཆགས་མི་བསྐྱེད་ན།། ཞེས་སྨོས་ཏེ། གལ་ཏེ་བད་ཀན་ལ་སོགས་པ་འཕེལ་ནའང་འདོད་ཆགས་ལ་སོགས་པ་མི་འཕེལ་བ་ནི་བད་མཁྲིས་སོགས་ཆ་མི་མཉམ་པ་ལས་སྐྱེས་པའི་སྡུག་བསྔལ་གྱིས་གེགས་བྱས་པས་འདོད་ཆགས་མི་བསྐྱེད་པ་ཡིན་ནོ་ཞེ་ན།

འོ་ན་དེའི་རྒྱུ་གང་ཡིན་དྲི་བའི་ཕྱིར། ཅིས་སྐྱེ་སྨྲོས་ཤིག་ཆ་མཉམ་ལས། །ཁུ་འཕེལ་དེ་ལས་འདོད་ཆགས་ཡིན།། ༡༥༥ ཅེས་སྨོས་ཏེ། འོ་ན་འདོད་ཆགས་ནི་རྒྱུ་ཅི་ལས་སྐྱེ་སྨྲོས་ཤིག གལ་ཏེ་ཉེས་པ་གསུམ་ཆ་མཉམ་པའི་རྒྱུ་ལས་ཁུ་བ་འཕེལ་ཞིང༌། ཁུ་བ་འཕེལ་བ་དེ་ལས་འདོད་ཆགས་ཡིན་ནོ་ཞེ་ན། བཤད་པ། ཆ་མི་མཉམ་ལའང་ཆགས་ཅན་མཐོང༌། །གཞན་ནི་ཆ་མཉམ་ན་ཡང་མིན།། གཞན་ནི་ཟད་ནས་ཁྲག་འཛག་ཀྱང༌། །བུད་མེད་གཅིག་ལ་ཁུ་ངེས་མེད།། ༡༥༦ དེ་གཅིག་ལ་ཆགས་དྲག་མི་འགྱུར།། ཞེས་སྨོས་ཏེ། འདོད་ཆགས་ནི་ཉེས་པ་ཆ་མཉམ་ལས་བྱུང་བའི་ཁུ་བའི་འབྲས་བུར་མི་རིགས་ཏེ། ཉེས་པ་ཆ་མི་མཉམ་པ་ལའང་ཆེས་ཤིན་ཏུ་ཆགས་པ་ཅན་འགའ་ཞིག་མཐོང་བའི་ཕྱིར་དང༌། ངོ་བོ་ཉིད་ཀྱི་ཆགས་པ་ཆུང་བ་ཅན་གཞན་འགའ་ཞིག་ནི་ཉེས་པ་ཆ་མཉམ་པ་ཡིན་ནའང་ཆགས་པ་དང་ལྡན་པ་མིན་པའི་ཕྱིར་དང༌། ཡང་གཞན་ཆགས་ལྡན་འགའ་ཞིག་ནི་ཁུ་བ་ཟད་ནས་ཁྲག་འཛག་ཀྱང་འདོད་ཆགས་ཤིན་ཏུ་ཆེ་བ་མཐོང་བའི་ཕྱིར་དང༌། ཁུ་བ་ཤིན་ཏུ་མང་བ་ཅན་ཡང་ཆགས་པ་ཅན་མ་ཡིན་པར་མཐོང་བའི་ཕྱིར་རོ། །དེ་ལྟར་ན་ཉེས་པ་ཆ་མཉམ་པ་དང་ཁུ་བ་འཕེལ་བ་ནི་འདོད་ཆགས་ཀྱི་རྒྱུ་མིན་ཏེ། ཕན་འདོགས་བྱེད་དུ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པ་མེད་པའི་ཕྱིར་རོ། །གཞན་ཡང་ཆགས་ལྡན་གྱི་སྐྱེས་བུ་ནི་བུད་མེད་གཟུགས་མཛེས་མ་གཅིག་ལ་དམིགས་ནས་ཁུ་བ་འཕེལ་བའི་ངེས་པ་མེད་པའི་ཕྱིར། སྐྱེས་བུ་དེ་བུད་མེད་གཅིག་ལ་དམིགས་ནས་ཆགས་པ་དྲག་པོ་སྐྱེ་བར་མི་འགྱུར་ནའང་འགའ་ཞིག་ལ་ནི་ངེས་པར་འགྱུར་ཏེ། དེས་ན་ཁུ་བ་འཕེལ་བ་འདོད་ཆགས་ཀྱི་རྒྱུ་མ་ཡིན་ནོ་ཞེས་པ་ལྷའིའོ།། གསུམ་པ་དེའི་ལན་དགག་པ་ལ། ཁ་ཅིག་ན་རེ། གལ་ཏེ་གཟུགས་སོགས་ཀྱང་ཡན་ལག། ཅེས་སྨོས་ཏེ། གལ་ཏེ་གཟུགས་མཛེས་པ་དང་ཉེ་བར་སྤྱོད་པ་ལ་སོགས་པ་དག་གིས་ཀྱང་ཁུ་བ་འཕེལ་བར་བྱེད་ལ། དེ་ཉིད་བུད་མེད་ལ་ཆགས་པ་སྐྱེ་བའི་ལྷན་ཅིག་བྱེད་པའི་ཡན་ལག་ཡིན་པས་སྐྱོན་མེད་ཅེ་ན།

བཤད་པ། མ་ཡིན་ཀུན་མ་ངེས་ཕྱིར་རོ། །ངེས་པ་མེད་པར་འབྱུང་བའང་ཡིན།། ༡༥༧ ཡོན་ཏན་མི་འཛིན་པ་ལའང་འགྱུར།། ཞེས་སྨོས་ཏེ། བུད་མེད་ཀྱི་གཟུགས་མཛེས་པ་སོགས་དང་ཁུ་བ་འཕེལ་བ་ནི་བུད་མེད་ལ་འདོད་ཆགས་དངོས་སུ་སྐྱེ་བའི་རྒྱུ་མ་ཡིན་ཏེ། སྐྱེས་བུ་ཁུ་བ་མཚུངས་པ་ཅན་དག་གི་ནང་ནས་བུད་མེད་ལ་དམིགས་ན་འགའ་ཞིག་ཆགས་ཀྱང་འགའ་ཞིག་སྡང་བར་འགྱུར་བས་སྐྱེས་བུ་ཀུན་ལ་འདོད་ཆགས་སྐྱེ་བར་མ་ངེས་པའི་ཕྱིར་དང༌། འདོད་ཆགས་ཅན་འགའ་ཞིག་ནི་བུད་མེད་ཀྱི་ལུས་མཛེས་པ་ལ་ཆགས་པའི་ངེས་པ་མེད་པར་གཟུགས་ངན་པ་ལ་འདོད་ཆགས་སྤྱོད་པར་འབྱུང་བའང་མཐོང་བའི་ཕྱིར། གཟུགས་མཛེས་པ་སོགས་ཆགས་པའི་རྒྱུ་མ་ཡིན་ལ། ཡང་བུད་མེད་ལ་གཙང་བའི་ཡོན་ཏན་དུ་མི་འཛིན་པར་མི་གཙང་བར་སོ་སོར་རྟོག་པའི་ཡོན་ཏན་དང་ལྡན་པའི་སྐྱེས་བུ་དེ་ལ་རང་འདོད་ཆགས་སྐྱེ་བར་འགྱུར་ཏེ། དངོས་རྒྱུ་གཟུགས་མཛེས་པ་དང་ཁུ་བ་ཉེ་བར་ཡོད་པའི་ཕྱིར་རོ།། གཞན་དག་ན་རེ། གལ་ཏེ་ཡོན་ཏན་འཛིན་དེ་ཡང༌། །ཡན་ལག་ཡིན་ན་་་་་་་་་་་་༌།། ཞེས་སྨོས་ཏེ། གལ་ཏེ་བུད་མེད་ཀྱི་གཟུགས་མཛེས་པ་ལ་ཡོན་ཏན་དུ་འཛིན་པ་དེ་ཡང་འདོད་ཆགས་ཀྱི་ལྷན་ཅིག་བྱེད་པའི་ཡན་ལག་ཡིན་པས་སྐྱོན་མེད་ཅེ་ན། བཤད་པ། ་་་་་་་་་་་་་་་ཐམས་ཅད་ཀྱིས། །ཡོན་ཏན་འཛིན་པ་ཅན་འགྱུར་ཏེ།། རྒྱུ་ལ་ཁྱད་པར་མེད་ཕྱིར་རོ།།4 ༡༥༨ ཞེས་སྨོས་ཏེ། བུད་མེད་ཀྱི་གཟུགས་མཛེས་པ་མཐོང་བའི་སྐྱེས་བུ་ཐམས་ཅད་ཀྱིས་བུད་མེད་ཀྱི་གཟུགས་མཛེས་པ་ལ་ཡོན་ཏན་དུ་འཛིན་པ་ཅན་དུ་འགྱུར་ཏེ། བུད་མེད་ཀྱི་གཟུགས་མཛེས་པ་ལ་ཡོན་ཏན་དུ་འཛིན་པའི་རྒྱུ་གཟུགས་སམ། ཁུ་བའམ་གཞན་འདོད་ཆགས་ཀྱི་རྒྱུ་ཉིད་དུ་བསྟན་པ་དེ་ཉིད་ཡོད་པ་ལ་ཁྱད་པར་མེད་པར་མཚུངས་པའི་ཕྱིར་རོ་ཞེས་པ་ལྷའིའོ།། གསུམ་པ་རྗེས་སུ་འགྲོ་ལྡོག་གྲུབ་ན་ཧ་ཅང་ཐལ་བ་ནི། གནས་སྐབས་གང་ལ་ཆགས་ཅན་འདོད། །དེ་འདྲ་ཞེ་སྡང་ཅན་མི་འགྱུར།། དེ་གཉིས་ངོ་བོ་མི་མཚུངས་ཕྱིར།

།འདི་ལ་ངེས་པར་མཐོང་བའང་མེད།། ༡༥༩ ཅེས་སྨོས་ཏེ། གལ་ཏེ་བད་ཀན་ལ་སོགས་པའི་རང་བཞིན་ལས་འདོད་ཆགས་སོགས་སྐྱེ་བ་ཡིན་པ་དེའི་ཚེ་འདོད་ཆགས་ཀྱི་དངོས་རྒྱུ་བད་ཀན་རྒྱུན་ཆགས་སུ་ཡོད་པའི་གནས་སྐབས་གང་ཡིན་པའི་སྐྱེས་བུ་དེ་འདྲ་བ་དེ་ལ་འདོད་ཆགས་རྒྱུན་ཆགས་སུ་ཡོད་པ་ཅན་དུ་འདོད་དགོས་པའི་ཕྱིར་ན། ཞེ་སྡང་ཅན་དུ་མི་འགྱུར་བར་ཐལ་ཏེ། འདོད་ཆགས་དང་ཞེ་སྡང་དེ་གཉིས་ཡུལ་གཅིག་ལ་ལྷན་ཅིག་ཏུ་དམིགས་པའི་ངོ་བོ་མི་མཚུངས་པའི་ཕྱིར་དང༌། བད་ཀན་ཅན་འདི་ལ་འདོད་ཆགས་ཁོ་ན་དང་ལྡན་པའི་ངེས་པ་ཚད་མས་མཐོང་བའང་མེད་ཅིང༌། རེས་འགའ་ཞེ་སྡང་དང་ཕྲག་དོག་དང་སེར་སྣ་ཡང་སྐྱེ་བར་མཐོང་བའི་ཕྱིར་རོ་ཞེས་པ་ལྷའིའོ། །འདི་ལ་དུས་མཚུངས་པ་ཉིད་དུ་ངེས་པར་མཐོང་བ་ནི་མེད་དོ་ཞེས་པ་རྒྱན་གྱིའོ།། བཞི་པ་རྩོད་པ་སྤང་བ་ལ། གཞན་དག་ན་རེ། ཁྱེད་ཅག་ལའང་བད་ཀན་ཅན་གྱི་སྐྱེས་བུའི་རྒྱུད་ལ་ཞེ་སྡང་མི་འཇུག་པར་ཐལ་བ་མཚུངས་སོ་ཞེ་ན། བཤད་པ། གང་གི་འདོད་ཆགས་ལ་སོགས་པ། །རིགས་མཐུན་བག་ཆགས་ཁྱད་པར་ལ།། རག་ལས་པས་ནི་འཇུག་འགྱུར་བ། །དེ་ལ་སྐྱོན་འདིར་ཐལ་བ་མེད།། ༡༦༠ ཅེས་སྨོས་ཏེ། སངས་རྒྱས་པ་གང་གི་ལུགས་ལ་འདོད་ཆགས་དང་ཞེ་སྡང་ལ་སོགས་པ་ནི་བདག་དང་བདག་གིར་ལྟ་བ་རིགས་མཐུན་པ་སྔ་མའི་བག་ཆགས་ཀྱི་ཁྱད་པར་ལ་རག་ལས་པ་ནི་འཇུག་ཅིང་སྐྱེ་བར་འགྱུར་བ་ཡིན་གྱི། བད་ཀན་ལ་སོགས་པ་ལས་སྐྱེ་བར་མི་འདོད་པའི་ཕྱིར། ཆགས་སོགས་རང་གི་རིགས་མཐུན་སྔ་མ་ལས་སྐྱེ་བ་དེ་ལ་བད་ཀན་ཅན་ཞེ་སྡང་ཅན་དུ་མི་འགྱུར་བའི་སྐྱོན་འདིར་ཐལ་བ་མེད་དོ།། གསུམ་པ་འབྱུང་བ་ལས་སྐྱེ་བ་དགག་པ་ལ་གསུམ། ཆགས་སོགས་འབྱུང་བ་ལ་བརྟེན་པ་དགག འབྱུང་བ་ལ་བརྟེན་པར་བཤད་པའི་དགོངས་པ། དེའི་ལན་དགག་པའོ།། དང་པོ་ལ། ཚུ་རོལ་མཛེས་པ་བ་ན་རེ། འདོད་ཆགས་ལ་སོགས་པ་བད་ཀན་སོགས་ལས་མི་སྐྱེ་ཡང་འབྱུང་བ་ལས་སྐྱེ་བ་ཡིན་ཏེ། ས་ཆུ་ཤས་ཆེ་བ་ལས་འདོད་ཆགས་དང༌།

མེ་རླུང་ལས་ཞེ་སྡང༌། ཆུ་རླུང་དག་ལས་གཏི་མུག་སྐྱེ་བའི་ཕྱིར་ཞེ་ན། བཤད་པ། འདིས་ནི་འབྱུང་བའི་ཆོས་ཉིད་བཀག །རྟེན་ཡང་བཀག་པ་ཉིད་ཕྱིར་རོ།། ཞེས་སྨོས་ཏེ། འདོད་ཆགས་ལ་སོགས་པ་ཉེས་པ་ལས་སྐྱེ་བ་འགོག་བྱེད་ཀྱི་རིག་པ་འདིས་ནི་འདོད་ཆགས་ལ་སོགས་པ་འབྱུང་བའི་འབྲས་བུའི་ཆོས་ཉིད་ཡིན་པར་འདོད་པའང་བཀག་པ་ཡིན་ཏེ། ས་སོགས་འབྱུང་བ་ཕན་བྱེད་དུ་ཡོད་མེད་ཀྱི་རྗེས་སུ་འགྲོ་ལྡོག་འཁྲུལ་བའི་ཕྱིར་རོ།། རྒྱན་ནི། ìགནས་སྐབས་གང་ལ་ཆགས་ཅན་འདོད། །ཅེས་པར་བཀག་ཟིན།î ཞེས་སོ།། ìརླུང་ལ་སོགས་པའི་ཉེས་པ་ནི་འབྱུང་བའི་རང་བཞིན་ཡིན་པའི་ཕྱིར།îཞེས་ལྷའིའོ།། ìཡོད་མེད་དག་ལ་རྟེན་མེད་ཕྱིར། །ཞེས་བྱ་བ་ལ་སོགས་པས་ཆགས་སོགས་འབྱུང་བ་ལ་བརྟེན་པ་ཡང་བཀག་པ་ཉིད་ཡིན་པའི་ཕྱིར་རོ།།î ཞེས་པ་ལྷ་རྒྱན་གཉིས་ཀའིའོ།། ལ་ལ་ན་རེ། ཇི་ལྟར་དཀར་པོ་ལ་སོགས་པ་འབྱུང་བ་ཆེན་པོ་ལ་བརྟེན་པ་དེ་བཞིན་དུ་འདོད་ཆགས་ལ་སོགས་པའང་ཡིན་ནོ་ཞེ་ན། བཤད་པ། དཀར་པོ་ལ་སོགས་ས་སོགས་ལ། །བརྟེན་པ་ཉིད་ནི་མ་ཡིན་ནོ།། ༡༦༡ ཞེས་སྨོས་ཏེ། འདི་ལྟར་དཀར་པོ་ལ་སོགས་པའི་འབྱུང་བ་ལས་གྱུར་པའི་གཟུགས་རྣམས་ནི་ས་ལ་སོགས་པའི་འབྱུང་བ་རྣམས་ལ་མི་འཇིག་པར་གནས་པའི་ཚུལ་གྱིས་བརྟེན་པ་ཉིད་ནི་མ་ཡིན་ཏེ། འབྱུང་བ་ལས་སྐྱེས་པ་ཡིན་པའི་ཕྱིར་ཞེས་པ་ལྷའིའོ།། རྒྱན་ནི། ìདེའི་ཚེ་གཟུགས་ལ་སོགས་པ་འབྱུང་བ་གང་ལ་ཐ་དད་པར་ཁས་བླངས་པས་རྟེན་དང་བརྟེན་པའི་ངོ་བོར་མི་འགྱུར་རོ།།î ཞེས་སོ།། གཉིས་པ་འབྱུང་བ་ལ་བརྟེན་པར་བཤད་པའི་དགོངས་པ་ལ། ལ་ལ་དག་ན་རེ། འོ་ན་ཇི་ལྟར་ན་འབྱུང་བ་ཆེན་པོ་རྒྱུར་བྱས་པས་ཞེས་ཐ་སྙད་དུ་བྱེད་ཅེ་ན། བཤད་པ། དེ་རྟེན་སྒྲ་ཡང་རྒྱུ་དོན་ནམ། །ཡང་ན་རང་གི་རྟེན་དག་དང༌།། དབྱེར་མེད་པར་ནི་གནས་པའི་ཕྱིར། །རྟེན་ཡིན་གཞན་དུ་འཐད་མ་ཡིན།། ༡༦༢ ཅེས་སྨོས་ཏེ། གཟུགས་ལ་སོགས་པའི་འབྱུང་བ་ལས་གྱུར་པ་དེ་འབྱུང་བ་ལས་བརྟེན་པར་བཤད་པའི་སྒྲའམ།

ལུང་ཡང་འབྱུང་བ་དེ་གཟུགས་སོགས་གྲུབ་ཟིན་གནས་པའི་རྟེན་དུ་སྟོན་པ་མ་ཡིན་གྱི། རྒྱུའི་དོན་དུ་སྟོན་པ་ཡིན་ནམ། ཡང་ན་འབྱུང་གྱུར་རང་དང་དུས་མཉམ་པའི་རང་གི་རྟེན་འབྱུང་བ་དག་དང་དབྱེར་མེད་པར་ནི་གནས་པའི་ཕྱིར། འབྱུང་གྱུར་ནི་རང་གི་རྟེན་འབྱུང་བ་དང་རྟེན་དང་བརྟེན་པར་འཐད་པ་ཡིན་ལ། འདོད་ཆགས་ལ་སོགས་པ་ནི་གཞན་འབྱུང་གྱུར་བཞིན་དུ་རྟེན་དང་བརྟེན་པར་འཐད་པ་མ་ཡིན་ནོ།། གསུམ་པ་དེའི་ལན་དགག་པ་ལ། གཞན་དག་ན་རེ། གལ་ཏེ་མྱོས་སོགས་ནུས་པ་བཞིན། །དབྱེར་ཡོད་ཅེ་ན་་་་་་་་་་་་་་་་་་་༌།། ཞེས་སྨོས་ཏེ། གལ་ཏེ་ཆང་དང་ཆང་གི་མྱོས་པའི་ནུས་པ་གཉིས་རྟེན་དང་བརྟེན་པ་མ་ཡིན་ཀྱང༌། ཆང་ཚ་བར་གྱུར་པ་ལས་ཆང་གི་རྫས་ལྡོག་པ་མེད་དུ་ཟིན་ཀྱང་ཆང་གི་མྱོས་པའི་ནུས་པ་ལྡོག་པས་དེ་དག་དབྱེར་ཡོད་པ་བཞིན་དུ་འདིར་ཡང་རྟགས་མ་ངེས་པ་ཡིན་ནོ་ཞེ་ན། མ་ངེས་པ་མ་ཡིན་ཏེ། འདི་ལྟར། ་་་་་་་་་་་་་་་་་་་་དངོས་པོ་ལས།། ནུས་པ་དོན་གཞན་ཉིད་མ་ཡིན། །དངོས་པོ་འཇིག་འགྱུར་རྟེན་ཚང་བར།། ༡༦༣ གནས་ན་བརྟེན་པ་འཇིག་མ་ཡིན།། ཅེས་སྨོས་ཏེ། ཆང་གི་རྫས་གནས་ཀྱང་ནུས་པ་ལྡོག་པ་དེ་ནི་མ་ཡིན་ཏེ། ཆང་གི་དངོས་པོ་ལས་ཆང་གི་ནུས་པ་དོན་གཞན་ཉིད་མ་ཡིན་ལ། བརྟེན་པ་ཆང་གི་ནུས་པ་ཞིག་ནས་རྟེན་ཆང་གི་དངོས་པོ་འཇིག་པར་འགྱུར་ཞིང༌། རྟེན་ཆང་གི་དངོས་པོ་ཚང་བར་གནས་ཤིང་མ་ཞིག་ན་བརྟེན་པ་ཆང་གི་ནུས་པ་དེའང་འཇིག་པ་མ་ཡིན་པའི་ཕྱིར། དེ་དག་དབྱེར་མེད་འབྲལ་མི་རུང་དུ་གནས་པའི་ཕྱིར་རོ་ཞེས་པ་རྒྱན་གྱིའོ།། དེ་ལ་གཞན་དག་ན་རེ། གལ་ཏེ་དེ་མཚུངས་ཞེ་ན་་་་་་་་་་་་་་༌།། གལ་ཏེ་ཆང་དང་མྱོས་པའི་ནུས་པ་དབྱེར་མེད་པ་དེ་དང་མཚུངས་པར་འབྱུང་བ་དང༌། འདོད་ཆགས་ལ་སོགས་པའི་སེམས་ལས་བྱུང་བ་དག་ཀྱང་དབྱེར་མེད་དོ་ཞེ་ན། བཤད་པ། ་་་་་་་་་་་་མིན། །སྣང་བ་ཐ་དད་ཅན་རྟོགས་པས།། འབྱུང་སེམས་ཐ་དད་ཉིད་ཕྱིར་རོ།། ༡༦༤ ཞེས་སྨོས་ཏེ། ཆང་དང་ཆང་གི་མྱོས་བྱེད་ཀྱི་ནུས་པ་དབྱེར་མེད་པ་དེ་ལྟར་དུ་འབྱུང་བ་དང་སེམས་དབྱེར་མེད་དུ་མཚུངས་པ་མ་ཡིན་ཏེ།

འབྱུང་བ་དག་ལས་སེམས་མཚན་ཉིད་ཐ་དད་པ་ཉིད་ཀྱི་ཕྱིར་དང༌། སྣང་བ་ཐ་དད་པ་ཅན་གྱི་ཤེས་པ་མ་འཁྲུལ་བས་ཐ་དད་དུ་རྟོགས་པའི་ཕྱིར་ཞེས་པ་ལྷའིའོ།། གཉིས་པ་ལུས་དང་རྣམ་པ་མཚུངས་པའི་རྟགས་ཀྱིས་སྒྲུབ་པ་ལ། ཇི་སྲིད་ལུས་ནི་འགྱུར་བར་དུ། །གཟུགས་སོགས་བཞིན་དུ་ཡིད་ངོ་བོ།། མཚུངས་འགྱུར་་་་་་་་་་་་་་་་་་་་་་་་་་༌།། ཞེས་སྨོས་ཏེ། སེམས་ནི་ལུས་ལ་བརྟེན་པར་གྱུར་པ་དེའི་ཚེ་ཇི་སྲིད་ལུས་ནི་གཡོ་འགུལ་ལ་སོགས་པ་རྣམ་པ་གཞན་དུ་འགྱུར་གྱི་བར་དུ་ཡིད་བློའི་ངོ་བོ་མི་གཡོ་ཞིང་འགྱུར་བ་མེད་པར་མཚུངས་པར་འགྱུར་ཏེ། ལུས་ཅན་དངོས་སུ་བརྟེན་པའི་ཕྱིར། དཔེར་ན་གཡོ་འགུལ་མེད་ན་དེའི་གཟུགས་སོགས་ལ་གཡོ་འགུལ་མེད་པ་བཞིན་ནོ།། གལ་ཏེ་ལུས་ལ་དངོས་སུ་རྟེན་ཡང་དེའི་ཚེ་ཡུལ་གཞན་དང་གཞན་ལ་རག་ལས་ནས་ཡིད་བློ་ཁྱད་པར་དུ་གྱུར་པ་ལ་སྐྱོན་མེད་ཅེ་ན། བཤད་པ། ་་་་་་་་་་རྣམ་པར་རྟོག་པ་ནི། །དོན་གྱི་གཞན་དབང་ཅན་ཉིད་གང༌།། ༡༦༥ ཞེས་སྨོས་ཏེ། ཡིད་ཀྱི་རྣམ་པར་རྟོག་པ་ནི་ཡུལ་ཕྱི་རོལ་དོན་གྱི་གཞན་དབང་གིས་འགྱུར་བ་ཅན་ཉིད་གང་ལས་ཡིན་ཏེ། ཡུལ་ལ་བལྟོས་པ་མེད་པར་བག་ཆགས་སད་པ་ཙམ་ལས་སྐྱེས་པའི་ཕྱིར་རོ་ཞེས་པ་ལྷ་རྒྱན་གཉིས་ཀའིའོ།།

སྐྱོན་དེ་ཁྱོད་ཉིད་ལའང་མཚུངས་སོ་ཞེ་ན། བཤད་པ། གང་ཚེ་ལུས་ལ་བལྟོས་མེད་པར། །ཤེས་པ་འགའ་ཞིག་འགའ་ཞིག་གི། བག་ཆགས་སད་པའི་རྒྱུར་གྱུར་པ། །དེས་ན་འགའ་ཞིག་ལས་འགའ་ཡིན།།༡༦༦ ཅེས་སྨོས་ཏེ། རྣམ་པར་རྟོག་པ་ཡུལ་ལ་གཡོ་བ་གང་གི་ཚེ་རྟེན་ལུས་གཡོ་འགུལ་ལ་བལྟོས་པ་མེད་པར་འཇུག་པའི་རྣམ་པར་ཤེས་པ་འགའ་ཞིག་ནི་ལུས་འགྱུར་བ་མེད་ཀྱང་གཡོ་བར་མི་འགལ་ཏེ། གཡོ་བའི་ཤེས་པ་འགའ་ཞིག་གི་བག་ཆགས་སད་པའི་རྒྱུར་གྱུར་པ་ལས་གཡོ་བར་འཇུག་པའི་ཤེས་པ་ཡིན་པའི་ཕྱིར། དེས་ན་ཉེ་བར་ལེན་པའི་ཕུང་པོ་ལྔ་པོ་འཁོར་བར་གྲུབ་པ་ཡིན་ཏེ། རྣམ་པར་ཤེས་པ་འགའ་ཞིག་གི་ཉེར་ལེན་ལས་རྣམ་པར་ཤེས་པ་འགའ་ཞིག་སྐྱེ་བ་ཡིན་གྱི། ལུས་ལས་སྐྱེ་བ་མ་ཡིན་པའི་ཕྱིར་རོ་ཞེས་པ་རྒྱན་གྱིའོ།། གསུམ་པ་རྣམ་ཤེས་མིན་པས་རྣམ་ཤེས་ཀྱི་ཉེར་ལེན་མི་བྱེད་པའི་རྟཌ་ཀྱིས་སྒྲུབ་པ་ལ། རྣམ་ཤེས་མིན་པ་རྣམ་ཤེས་ཀྱི། །ཉེར་ལེན་མིན་པའི་ཕྱིར་ཡང་གྲུབ།། ཅེས་སྨོས་ཏེ། སྐྱེས་བུ་སྐྱེས་མ་ཐག་པའི་རྣམ་པར་ཤེས་པ་ནི་རང་དང་རིགས་མཐུན་པའི་རྣམ་པར་ཤེས་པ་སྔ་མ་སྔོན་དུ་སོང་བ་ཅན་ཡིན་ཏེ། ཉེར་ལེན་ཅན་གྱི་རྣམ་པར་ཤེས་པ་ཡིན་པའི་ཕྱིར་ཏེ། རྣམ་པར་ཤེས་པ་མིན་པའི་ལུས་ལ་སོགས་པ་ནི་རྣམ་ཤེས་ཀྱི་ཉེར་ལེན་དུ་རུང་བ་མ་ཡིན་པའི་ཕྱིར། ཡང་ཞེས་པའི་སྒྲས་ནི་ལུས་ལ་སོགས་པའི་རྒྱུ་ཅན་ཡིན་ན། འདོད་ཆགས་ལ་སོགས་པ་གཅིག་ཅར་ཐལ་བའི་ཕྱིར་ཡང་འཁོར་བ་སྔ་ཕྱི་ཡོད་པར་གྲུབ་བོ་ཞེས་ལྷ་རྒྱན་གཉིས་ཀའིའོ།། ལ་ལ་དག་ན་རེ། གལ་ཏེ་དངོས་པོ་ཐམས་ཅད་ནི། །རྣམ་ཤེས་ནུས་ལྡན་ཕྱིར་འདོད་ན།། ༡༦༧ ཞེས་སྨོས་ཏེ། གལ་ཏེ་དངོས་པོ་ཐམས་ཅད་ནི་རྣམ་པར་ཤེས་པའི་ནུས་པ་དང་ལྡན་པ་མི་གསལ་བའི་ཚུལ་དུ་ཡོད་པའི་ཕྱིར། རྣམ་ཤེས་མིན་པ་ལས་རྣམ་པར་ཤེས་པ་མི་འབྱུང་བ་ཞེས་བཤད་པ་གང་ཡིན་པ་དེ་ཁོ་བོ་ཅག་ཀྱང་འདོད་པས་གྲུབ་པ་ལ་སྒྲུབ་པའོ་ཞེ་ན། བཤད་པ། རྩྭ་སོགས་རྩེ་ན་གླང་ཆེན་བརྒྱ།

།སྔོན་ཚེ་མ་མཐོང་ཡོད་དོ་ཞེས། །དེ་སྐད་གྲངས་ཅན་ཕྱུགས་ལས་གཞན། །ངོ་མཚར་བཅས་པ་སུ་བརྗོད་རྩོལ།། ༡༦༨ ཞེས་སྨོས་ཏེ། སེམས་དང་གླང་པོ་ཆེ་མངོན་པར་གསལ་བ་ཅན་མ་ཡིན་པའི་འབྱུང་བ་དང་རྩྭ་སོགས་རྣམས་ལས་དེ་ནུས་པའི་ངོ་བོར་གནས་པར་འདོད་པའི་སེམས་དང་གླང་པོ་ཆེ་གང་ཡིན་པ་དེ་མངོན་པར་གསལ་བའི་གནས་སྐབས་ཀྱི་སེམས་དང་གླང་པོ་ཆེ་གང་ཡིན་པ་དེ་ཉིད་ཡིན་ནམ། འོན་ཏེ་གཞན་ཉིད་ཡིན། ཕྱི་མ་ལྟར་ན་གཞན་ཡོད་པས་དེ་ཡོད་པར་རིགས་པ་མ་ཡིན་ནོ། །མངོན་པར་གསལ་བའི་གནས་སྐབས་ཀྱི་སེམས་དང་གླང་པོ་ཆེ་དེ་ཉིད་ཡིན་ཅེ་ན། རྩྭ་མཆོག་གི་རྩེ་ན་འབྲས་བུ་གླང་ཆེན་བརྒྱ་སྔོན་རྒྱུའི་ཚེ་ན་གསལ་བར་མ་མཐོང་བཞིན་ནུས་པའི་ངོ་བོར་ཡོད་དོ་ཞེས་དེ་སྐད་སྨྲ་བ་ནི་གྲངས་ཅན་རང་ཉིད་ཕྱུགས་དང་འདྲ་བའི་བླུན་པོ་ངོ་ཚ་མེད་པའི་ཁས་ལེན་ཡིན་ན། དེ་ལས་གཞན་རྟོག་གེ་པ་ཐམས་ཅད་ཀྱི་གཙུག་གི་ནོར་བུར་བདག་ཉིད་རློམ་ཞིང་ངོ་ཚ་དང་བཅས་པའི་རྒྱང་འཕེན་པ་སུ་ཞིག་བརྗོད་པ་ལ་འབད་རྩོལ་བྱེད་དེ་བྱེད་པར་མི་རིགས་སོ།། གལ་ཏེ་དེ་དག་ཡོད་ན་རང་གི་ངོ་བོ་དམིགས་པར་འགྱུར་རོ། །དེ་བས་ན། རྒྱུ་ནི་ལན་བརྒྱར་རྣམ་ཕྱེ་ཡང༌། །ངོ་བོ་གང་ཞིག་སྣང་གྱུར་པའི།། ངོ་བོ་དེ་ནི་སྔར་མི་སྣང༌། །ཇི་ལྟར་དེ་ནི་ཡོད་པར་འགྱུར།། ༡༦༩ ཞེས་སྨོས་ཏེ། རྒྱུའི་གནས་སྐབས་སུ་རྩྭ་དང་འབྱུང་བ་ནི་ལན་བརྒྱར་བློས་ཅི་ཙམ་དུ་རྣམ་པར་ཕྱེ་ཞིང་བརྟགས་ན་ཡང་སེམས་དང་གླང་ཆེན་གྱི་ངོ་བོ་གང་ཞིག་ཡོད་ན་སྣང་རུང་དུ་གྱུར་པའི་སེམས་དང་གླང་ཆེན་གྱི་ངོ་བོ་དེ་ནི་སྔར་རྒྱུའི་དུས་སུ་མི་སྣང་བའི་ཕྱིར་ན། ཇི་ལྟར་ན་སེམས་དང་གླང་ཆེན་གྱི་ངོ་བོ་དེ་ནི་ཡོད་པར་འགྱུར་ཞེས་ལྷ་རྒྱན་གཉིས་ཀའིའོ།། བཞི་པ་སྐྱེ་བ་སྔ་མ་མེད་ན་ཧ་ཅང་ཐལ་བ་ལ་བཞི། འགོག་བྱེད་ཀྱི་རིགས་པ་དངོས་བཤད་པ། དེ་ལ་རྩོད་པ་སྤང་བ། དཔེ་ཉིད་མི་འཐད་པ། ཆགས་སོགས་རེས་འགའ་བ་མ་ཡིན་པར་ཐལ་བའོ།

།དང་པོ་ནི། སྔ་ན་མེད་པ་འབྱུང་བ་ལ། །ཆགས་སོགས་ངེས་མེད་ཐལ་བར་འགྱུར།། ཞེས་སྨོས་ཏེ། གལ་ཏེ་འཇིག་རྟེན་ཕ་རོལ་མེད་པར་གྱུར་པ་དེའི་ཚེ་རྒྱུ་སྔ་ན་མེད་པའི་སེམས་ཅན་གྱི་ལུས་ཁོ་ན་ལས་ཆགས་སོགས་འབྱུང་བར་འགྱུར་ལ། དེ་ལྟར་ཡིན་ན་སེམས་ ཅན་རྣམས་ཆགས་སོགས་དང་བཅས་ཏེ་སྐྱེ་བའི་ངེས་པ་མེད་པར་ཐལ་བར་འགྱུར་ལ། འགའ་ཞིག་དང་པོ་ནས་འདོད་ཆགས་དང་བྲལ་བར་ཡང་འགྱུར་རོ་ཞེས་རྒྱན་གྱིས་སོ།། དེ་ལ་གཞན་དག་ན་རེ། འབྱུང་བའི་བདག་ལས་མ་འདས་ཕྱིར། །གལ་ཏེ་ཀུན་ཆགས་སོགས་ལྡན་ན།། ༡༧༠ ཞེས་སྨོས་ཏེ། གལ་ཏེ་སེམས་ཅན་ཀུན་རྒྱུ་འབྱུང་བའི་བདག་ཉིད་ལས་མ་འདས་པའི་ཕྱིར། འདོད་ཆགས་དང་ཞེ་སྡང་ལ་སོགས་པ་དང་ལྡན་པས་ཆཌ་བྲལ་སོགས་མི་སྲིད་ཅེ་ན། བཤད་པ། ཐམས་ཅད་འདོད་ཆགས་མཚུངས་པར་འགྱུར།། ཞེས་སྨོས་ཏེ། འོ་ན་ནི་སེམས་ཅན་ཐམས་ཅད་འདོད་ཆགས་དང་ཞེ་སྡང་ལ་སོགས་པ་ཆེ་ཆུང་མཚུངས་པར་འགྱུར་ཏེ། དངོས་རྒྱུ་འབྱུང་བ་མཚུངས་པར་ཡོད་པའི་ཕྱིར་རོ་ཞེས་རྒྱན་གྱིའོ།། ལྷ་དབང་བློ་ནི། ìསྐྱེས་བུ་འབྱུང་བའི་བདག་ཉིད་ལས་མ་འདས་པ་སྟེ། དེ་ལྟར་ན་ཡང་འདི་ཡི་ཁ་དོག་དང་དབྱིབས་དང་དབང་པོ་ལ་སོགས་པ་ཆེ་ཆུང་མི་མཚུངས་པར་འགྱུར་རོ།།î ཞེས་གསུངས་སོ། །ཁ་ཅིག་ན་རེ། གལ་ཏེ་འབྱུང་ཁྱད་ལས་ཡིན་ན།། ཞེས་སྨོས་ཏེ། གལ་ཏེ་རྒྱུ་འབྱུང་བ་འཕེལ་འགྲིབ་ཀྱི་ཁྱད་པར་ལས་འདོད་ཆགས་ལ་སོགས་པ་ཆེ་ཆུང་མི་མཚུངས་པ་ཡིན་ཅེ་ན། བཤད་པ། འབྱུང་རྣམས་སྲོག་ཆཌ་ཁྱད་མེད་ཀྱང༌། །ཁྱད་པར་འདི་རྟེན་གང་ཡིན་པ།། ༡༧༡ དེ་ནི་ཕུལ་བྱུང་འགྲིབ་པ་བཞིན། །དེ་ཡོད་པ་ལས་དེ་མེད་འགྱུར།། ཞེས་སྨོས་ཏེ། འབྱུང་བའི་ཁྱད་པར་ལས་ཆགས་སོགས་ཆེ་ཆུང་ཐ་དད་དུ་ཡོད་པར་མི་རུང་སྟེ། ཁྱོད་ཀྱི་ལུགས་ལ་འབྱུང་བ་རྣམས་ལ་སྲོག་ཆགས་དང༌། ཆེས་སྲོག་ཆགས་ དང༌། ཆེས་ཤིན་ཏུ་སྲོག་ཆགས་ལ་སོགས་པའི་ཁྱད་པར་མེད་ཀྱང༌། འདོད་ཆགས་དང༌། ཆེས་འདོད་ཆགས་དང༌། ཆེས་ཤིན་ཏུ་འདོད་ཆགས་ལ་སོགས་པའི་ཁྱད་པར་འདི་རྟེན་དུ་གྱུར་པའི་འབྱུང་བ་གང་ཡིན་པ་དེ་ནི་ཉེར་ལེན་འབྱུང་བ་ཕུལ་དུ་བྱུང་ཞིང་འགྲིབ་པ་ན།

འབྲས་བུ་ཆགས་སོགས་ཀྱང་ཕུལ་དུ་བྱུང་ཞིང་འགྲིབ་པར་འདོད་པ་བཞིན་དུ་སྔར་འདོད་ཆགས་ལ་སོགས་པ་དེ་ཡོད་པ་ལས། ཕྱིས་དེ་མེད་པའི་སེམས་ཅན་སྲིད་པར་འགྱུར་ཏེ། རྒྱུ་འཕེལ་འགྲིབ་ཀྱི་རྗེས་སུ་འགྲོ་ལྡོག་བྱེད་ཅིང་འབྲལ་རུང་ཡིན་པའི་ཕྱིར། གཉིས་པ་དེ་ལ་རྩོད་པ་སྤང་བ་ལ། ལ་ལ་དག་ན་རེ། གལ་ཏེ་ཆགས་སོཌ་ཐ་དད་ཀྱང༌། །རྒྱུ་མཚུངས་བདག་ཉིད་མི་ལྡོག་ཕྱིར།། ༡༧༢ མིན་ན་་་་་་་་་་་་་་་་་༌།། ཞེས་སྨོས་ཏེ། གལ་ཏེ་འདོད་ཆགས་ལ་སོགས་པ་འཕེལ་འགྲིབ་ཐ་དད་ཀྱང༌། དེའི་རྒྱུ་ཀུན་ལ་མཚུངས་པར་རྗེས་སུ་འགྲོ་བའི་འབྱུང་བ་སྤྱི་ཙམ་གྱི་བདག་ཉིད་མི་ལྡོག་པའི་ཕྱིར། འདོད་ཆགས་སོགས་གཏན་ཟད་པའི་སྐྱེས་བུའམ་འབྱུང་བ་ཡོད་པ་མ་ཡིན་ཏེ། འབྱུང་བ་རྟག་པར་ཡོད་པའི་ཕྱིར་རོ་ཞེ་ན། བཤད་པ། ་་་་་་བདག་ཉིད་འདྲ་རྒྱུའི་ཕྱིར། །ཀུན་ལ་འདོད་ཆགས་འདྲ་བར་འགྱུར།། ཞེས་སྨོས་ཏེ། འོ་ན་ནི་འདོད་ཆགས་ཆེ་ཆུང་གི་བདག་ཉིད་དུ་འདྲ་བའི་རྒྱུ་འབྱུང་བ་རྟག་པ་ལས་སྐྱེས་པའི་ཆགས་ཅན་དུ་མཚུངས་པའི་ཕྱིར་ན་སྐྱེས་བུ་ཀུན་ལས་འདོད་ཆགས་ཆེ་ཆུང་འདྲ་བར་འགྱུར་རོ། །དེའི་དཔེ་བསྟན་པའི་ཕྱིར། མཚུངས་བདག་ལས་བྱུང་བ་ལང་གི །ཤེས་པའམ་འདིར་ཡང་ས་སོཌ་ལ།། ༡༧༣ སྲོག་ཆགས་ཉིད་སོགས་ཁྱད་པར་གྱི། །རིམ་པ་ལ་ལར་ཡོད་མ་ཡིན།། ཅེས་སྨོས་ཏེ། དཔེར་ན་གྲངས་ཅན་པས་བ་ལང་ཞེས་པ་དེ་ལ་བ་ལང་དང༌། ཆེས་བ་ལང་དང༌། ཆེས་ཤིན་ཏུ་བ་ལང་ཞེས་བྱ་བའི་ཁྱད་པར་གསུམ་མེད་དེ། བ་ལང་གི་ཤེས་པའི་རྒྱུ་མཚུངས་པའི་བདག་ཉིད་བ་ལང་ཉིད་ལས་བྱུང་བའི་ཕྱིར་ཞེས་པའམ། རྒྱང་འཕེན་པའི་གྲུབ་པའི་མཐའ་འདིར་ཡང་སྲོག་ཆགས་ཀྱི་འབྱུང་བ་ས་སོགས་ལ་སྲོག་ཆགས་དང༌། ཆེས་སྲོག་ཆགས་དང༌། ཆེས་ཤིན་ཏུ་སྲོག་ཆགས་ཉིད་དོ་ཞེས་ཁྱད་པར་གྱི་རིམ་པ་ལ་ལར་ཡོད་པ་མ་ཡིན་ཏེ། རྒྱུ་འབྱུང་བ་མཚུངས་པ་ལས་སྐྱེས་པའི་ཕྱིར་ཆེས་འདོད་པ་བཞིན་ནོ།། གསུམ་པ་དཔེ་ཉིད་མི་འཐད་པ་ལ་གཉིས། དཔེ་མི་མཚུངས་པའི་རྒྱུ་མཚན།

འབྱུང་གཟུགས་དང་མི་མཚུངས་པའི་རྒྱུ་མཚན་ནོ།། དང་པོ་ལ། ལ་ལ་དག་ན་རེ། དྲོ་རིམ་ཁྱད་པར་ཡོད་ན་ཡང༌། །དྲོ་མེད་མེ་འགའ་ཡོད་མིན་པ།། ༡༧༤ དེ་བཞིན་འདིར་ཡང་ཞེ་ན་་་་་་་༌།། ཞེས་སྨོས་ཏེ། མེ་ལ་དྲོད་དང༌། ཆེས་དྲོད་དང༌། ཆེས་ཤིན་ཏུ་དྲོ་བའི་རིམ་པའི་ཁྱད་པར་ཡོད་ན་ཡང་དྲོ་བ་གཏན་ནས་མེད་པའི་མེ་འགའ་ཡང་ཡོད་པ་མ་ཡིན་པ་དེ་བཞིན་དུུ་ས་ལ་སོགས་པ་འདིར་ཡང་འདོད་ཆགས་ལ་སོགས་པ་ཆེ་ཆུང་གི་རིམ་པ་ཡོད་ཀྱང༌། འདོད་ཆགས་ལ་སོགས་པ་གཏན་མེད་པའི་སྐྱེས་བུ་མི་སྲིད་པར་མཚུངས་སོ་ཞེ་ན། བཤད་པ། ་་་་་་་་་་་་་་་་་་་མིན། །དྲོ་ལས་མེ་གཞན་བཀག་ཕྱིར་རོ།། ཞེས་སྨོས་ཏེ། དཔེ་དེ་ནི་དོན་དང་མཚུངས་པ་མིན་ཏེ། འདོད་ཆགས་ལ་སོགས་པ་ནི་ལུས་ལས་འབྲལ་རུང་གི་རྫས་ཐ་དད་ཡིན་ལ། འདིར་དྲོ་བ་ལས་མེ་འབྲལ་རུང་གི་རྫས་གཞན་ཚད་མས་བཀག་པའི་ཕྱིར་རོ། །དཔེ་དོན་མི་མཚུངས་པ་དེ་བས་ན། གང་ཞིག་གཞན་ཡོད་ཡོན་ཏན་ནི། །ཁྱད་པར་རིམ་པ་དང་ལྡན་པ།། ༡༧༥ དེ་དག་དེ་ཡི་ཁྱད་པར་ནི། །ལ་ལར་ཆད་འགྱུར་དཀར་སོགས་བཞིན།། ཞེས་སྨོས་ཏེ། གང་ཞིག་སྲོག་ཆགས་སམ་ས་ལ་སོགས་པ་ལས་དོན་གཞན་འབྲལ་རུང་དུ་ཡོད་པའི་ཡོན་ཏན་ནི་འཕེལ་འགྲིབ་ཀྱི་ཁྱད་པར་གྱི་རིམ་པ་དང་ལྡན་པའི་ཕྱིར་ན། འདོད་ཆགས་ལ་སོགས་པ་དེ་དག་ནི་སྲོག་ཆགས་སམ་ས་ལ་སོགས་པ་དེ་ཡིས་ལ་ལར་རྒྱུན་ཆད་པ་སྲིད་པར་འགྱུར་ཏེ། དཔེར་ན་སྣམ་བུའི་ཁ་དོག་དཀར་པོ་ལ་སོགས་པ་བཞིན་ནོ་ཞེས་པ་རྒྱན་གྱིས་སོ།། གཉིས་པ་འབྱུང་གཟུགས་དང་མི་མཚུངས་པའི་རྒྱུ་མཚན་ནི། ཁ་ཅིག་ན་རེ། སྔ་ན་མེད་པ་འབྱུང་བ་ལ་ཞེས་པའི་རྟགས་མ་ངེས་པ་ཡིན་ཏེ། གཟུཌ་དང་དྲི་རོ་སོགས་འབྱུང་བ་ཁོ་ནའི་ཆོས་ཡིན་ན་ཡང་དེ་དག་གཏན་པའི་འབྱུང་བ་མི་སྲིད་པ་བཞིན་ནོ་ཞེ་ན། བཤད་པ། གཟུགས་སོཌ་བཞིན་དུ་ངེས་མིན་ཏེ། །དེ་དག་འབྱུང་དང་དབྱེར་མེད་ཕྱིར།། ༡༧༦ ཞེས་སྨོས་ཏེ། འདོད་ཆགས་ལ་སོགས་པ་ནི་གཟུགས་དང་དྲི་རོ་སོགས་འབྱུང་བ་ལ་གནས་པ་བཞིན་དུ་སྲོག་ཆགས་སམ་འབྱུང་བ་ལ་ངེས་པར་གནས་པ་མིན་ཏེ།

གཟུགས་སོགས་དེ་དག་འབྱུང་བ་དང་དབྱེར་མེད་དེ་འབྲལ་མི་ཤེས་པ་ཡིན་ལ། དེ་སྲོག་ཆགས་སམ་འབྱུང་བ་དོན་གཞན་འབྲལ་རུང་ཡིན་པའི་ཕྱིར། ཁ་ཅིག་ན་རེ། གལ་ཏེ་དེ་མཚུངས་ཞེ་ན་་་་་་་་་་་༌།། ཞེས་སྨོས་ཏེ། གལ་ཏེ་གཟུགས་དང་དྲི་རོ་སོགས་འབྱུང་བ་དང་དབྱེར་མེད་ཡིན་པ་དེ་དང་མཚུངས་པར་འདོད་ཆགས་ལ་སོགས་པ་ཡང་སྲོག་ཆགས་སམ་འབྱུང་བ་དང་དབྱེར་མེད་པ་ཡིན་ནོ་ཞེ་ན། བཤད་པ། ་་་་་་་་་་་་་་་་་་་་་་་་་་མིན། །ཆགས་སོགས་ལྷན་ཅིག་སྐྱེ་ཐལ་ཕྱིར།། ཞེས་སྨོས་ཏེ། དེ་ཡང་བདེན་པ་མིན་ཏེ། གཟུགས་དང་དྲི་རོ་སོགས་ལྷན་ཅིག་སྐྱེ་བ་བཞིན་དུ་འདོད་ཆགས་དང་ཞེ་སྡང་དང་ཕྲག་དོག་ལ་སོགས་པ་ཡང་ལྷན་ཅིག་ཏུ་སྐྱེ་བར་ཐལ་བའི་ཕྱིར་རོ།། གལ་ཏེ་ཡུལ་ཐག་ཉེ་བ་ལ་བལྟོས་ནས་སྐྱེ་བའི་ཕྱིར་འདོད་ཆགས་ལ་སོགས་ལྷན་ཅིག་སྐྱེ་བར་ཐལ་བའི་སྐྱོན་མེད་ཅེ་ན། བཤད་པ། རྣམ་པར་བརྟགས་པ་ཡུལ་ཡིན་ཕྱིར། །ཡུལ་ཡང་ངེས་བྱེད་མ་ཡིན་ནོ།། ༡༧༧ ཞེས་སྨོས་ཏེ། འདི་ལྟར་འདོད་ཆགས་ལ་སོགས་པ་ནི་ཡུལ་མི་མཛེས་པ་ལ་ཡང་མ་ཐོས་པར་རྣམ་པར་རྟོག་པས་སྒྲོ་བཏགས་པ་ཡུལ་དུ་བྱས་ཏེ་སྐྱེ་བ་ཡིན་པའི་ཕྱིར། ཡུལ་མཛེས་པ་ལ་དམིགས་ནས་ངེས་པ་ཁོ་ནར་སྐྱེ་བར་བྱེད་པ་མ་ཡིན་ནོ།། བཞི་པ་ཆགས་སོགས་རེས་འགའ་མ་ཡིན་པར་ཐལ་བ་ནི། སྐལ་མཉམ་རྒྱུ་དང་བྲལ་བའི་ཕྱིར། །ཆགས་སོགས་ངེས་པ་མེད་པའམ།། རྒྱུ་ནི་ཉེ་ཕྱིར་བློ་རྣམས་ཀུན། །ཐམས་ཅད་ཀུན་ཚེ་སྐྱེ་བར་འགྱུར།། ༡༧༨ ཞེས་སྨོས་ཏེ། གང་གི་ཕྱིར་སྐལ་མཉམ་གྱི་རྒྱུ་རང་གི་རིགས་འདྲ་སྔ་མ་ལས་སྐྱེ་བ་དང་བྲལ་བ་དེའི་ཕྱིར་འདོད་ཆགས་ལ་སོགས་པ་ནི་རེས་འགའ་སྐྱེ་བའི་ངེས་པ་མེད་པའམ། ཡང་ན་འབྱུང་བ་ཙམ་གྱི་ཉེར་ལེན་ལས་སྐྱེ་བ་ཡིན་ནའང་འདོད་ཆགས་ལ་སོགས་པའི་བློ་རྣམས་ཀུན་ཡུལ་དུས་གནས་སྐབས་ཐམས་ཅད་ཀུན་གྱི་ཚེ་སྐྱེ་བར་འགྱུར་ཏེ། དེ་ལྟར་སྐྱེ་བའི་རྒྱུ་འབྱུང་བའི་ལུས་ནི་རྟག་ཏུ་ཉེ་བར་ཡོད་པའི་ཕྱིར་རོ། །དེའི་ཕྱིར།

ìགོམས་ལས་འདོད་ཆགས་སོགས་གསལ་བ། །མཐོང་ཕྱིར་་་་་་་་་༌།།î ཞེས་བྱ་བ་ལ་སོགས་པ་སྔར་བཤད་པའི་གཏན་ཚིགས་ཐམས་ཅད་ཀྱིས་འཁོར་བ་ཅན་གྱི་ཉེ་བར་ལེན་པའི་ཕུང་པོ་ལྔ་པོ་སྡུག་བསྔལ་དུ་གྲུབ་པ་ཡིན་ནོ་ཞེས་པ་ལྷ་ཤཱཀ་གཉིས་ཀའིའོ།། གསུམ་པ་དེའི་རྣམ་པ་བཤད་པ་ལ་བཞི། མི་རྟག་པའི་རྣམ་པ། སྡུག་བསྔལ་གྱི་རྣམ་པ། སྟོང་པའི་རྣམ་པ། བདག་མེད་པའི་རྣམ་པ་བཤད་པའོ། །དང་པོ་ནི། དེ་ནི་རེས་འགའ་དམིགས་པའི་ཕྱིར། །མི་རྟག་་་་་་་་་་་་་་་་་་་༌།། ཅེས་སྨོས་ཏེ། ཉེ་བར་ལེན་པའི་ཕུང་པོ་ལྔ་པོ་དེ་ནི་རེས་འགའ་སྐྱེ་བར་དམིགས་པའི་ཕྱིར་མི་རྟག་པ་ཡིན་ནོ།། གཉིས་པ་སྡུག་བསྔལ་གྱི་རྣམ་པ་ནི། ་་་་་་་་་་་་ཉེས་པའི་རྟེན་ཕྱིར་དང༌། །རྒྱུ་དབང་ཕྱིར་ཡང་སྡུག་བསྔལ་ཡིན།། ཅེས་སྨོས་ཏེ། དེ་བཞིན་དུ་ཕུང་པོ་ལྔ་པོ་ནི་འདོད་ཆགས་ལ་སོགས་ཉེས་པ་རྣམས་ཀྱི་རྟེན་ཡིན་པའི་ཕྱིར་དང༌། རྒྱུའི་སྟོབས་གཞན་དབང་དག་གིས་ཟག་པ་དང་བཅས་པར་འབྱུང་བའི་ཕྱིར་དང༌། ཡང་གི་སྒྲས་གོམས་པ་ཙམ་ལ་བརྟེན་པའི་ཕྱིར་སྡུག་བསྔལ་བ་ཡིན་ཏེ། གཞན་དག་ཐམས་ཅད་སྡུག་བསྔལ་བ་ཡིན་ཅེས་པའི་ཚུལ་གྱིས་སོ་ཞེས་པ་རྒྱན་གྱིའོ།། གསུམ་པ་སྟོང་པའི་རྣམ་པ་དང༌། བཞི་པ་བདག་མེད་པའི་རྣམ་པ་ནི། བདག་མིན་བྱིན་གྱིས་བརླབས་པའང་མིན།། ༡༧༩ རྒྱུ་མིན་བྱིན་གྱིས་རློབ་པ་མིན།། ཅེས་སྨོས་ཏེ། འདི་ལྟར་ཉེར་ལེན་གྱི་ཕུང་པོ་ལྔ་ནི་བདག་མིན་ཏེ། གང་གི་ཕྱིར་མི་རྟག་པ་དང་གཞན་དབང་ཉིད་ཡིན་པ་དེའི་ཕྱིར་གང་ཟག་གིས་སྟོང་པ་ཡིན་ཏེ། རྟག་པའི་བདག་གིས་བྱིན་གྱིས་བརླབས་པའི་བདག་གི་བའང་མ་ཡིན་པའི་ཕྱིར། དེས་ན་ཕུང་པོ་བདག་དང་གཅིག་དང་ཐ་དད་གང་དུའང་མེད་པ་ནི་སྟོང་པའི་རྣམ་པ་ཡིན་ལ། གཅིག་ཏུ་མེད་པ་ནི་བདག་མེད་པའི་རྣམ་པའོ།། གཞན་ཡང་བདག་ནི་ཕུང་པོའི་རྒྱུ་མ་ཡིན་ཏེ། ཕུང་པོ་བྱིན་གྱིས་རློབ་པར་བྱེད་པ་པོ་མ་ཡིན་པའི་ཕྱིར། གལ་ཏེ་གཏན་ཚིགས་མ་གྲུབ་བོ་ཞེ་ན། བཤད་པ།

རྟག་པའང་ཇི་ལྟར་སྐྱེད་བྱེད་ཡིན།། ཅེས་སྨོས་ཏེ། གཏན་ཚིགས་མ་གྲུབ་པ་ནི་མ་ཡིན་ཏེ། བདག་རྟག་པའང་ཇི་ལྟར་ན་ཕུང་པོའི་སྐྱེད་བྱེད་ཡིན་ཏེ། རྟག་པ་ལ་ཕན་འདོགས་པའི་བྱ་བ་མེད་པའི་ཕྱིར་ཞེས་སྐབས་གཞན་དུ་བཤད་ཟིན་པའི་ཕྱིར་ཞེས་ལྷའིའོ།། དེས་ན་རྒྱུ་གཅིག་ལས་འབྲས་བུ་སྐྱེ་བར་མི་རིགས་སོ་ཞེས་བསྟན་པའི་ཕྱིར། དེ་ཕྱིར་གཅིག་ལས་དུ་མ་ནི། །དུས་ཐ་དད་པར་སྐྱེ་མི་འགྱུར།། ༡༨༠ ཞེས་སྨོས་ཏེ། གང་གི་ཕྱིར་བདག་རྟག་པ་རྒྱུ་མ་ཡིན་པ་དེའི་ཕྱིར། བདག་རྟག་པ་གཅིག་པུ་ལས་ཕུང་པོ་དུ་མ་ནི་དུས་སྔ་ཕྱི་ཐ་དད་པར་སྐྱེ་བར་མི་འགྱུར་རོ། །དེ་ལྟར་མ་ཡིན་ན་ཕུང་པོ་གཅིག་ཅར་ཁོ་ནར་སྐྱེ་བར་འགྱུར་ཏེ། རྟག་ཏུ་རྒྱུ་མ་ཚང་བ་མེད་པར་ཡོད་པའི་ཕྱིར་རོ། ། རིགས་པ་གཞན་ཡང༌། རྒྱུ་གཞན་དག་ནི་ཚོགས་ན་ཡང༌། །འབྲས་བུ་སྐྱེ་བ་མེད་པའི་ཕྱིར།། རྒྱུ་གཞན་རྗེས་སུ་དཔོག་འགྱུར་ན། །དེ་ནི་རྟག་རྣམས་ལ་ཡོད་མིན།། ༡༨༡ ཅེས་སྨོས་ཏེ། འདི་ལྟར་རྒྱུ་མ་ཚང་ན་འབྲས་བུ་མི་འབྱུང་བ་ནི་དཔེར་ན་མིག་ཤེས་ཀྱི་རྒྱུ་གཞན་མིག་དབང་དང་ཡིད་བྱེད་དག་ནི་ཚོགས་ནའང་དམིགས་རྐྱེན་གཟུགས་མ་ཚང་ན་འབྲས་བུ་མིག་ཤེས་སྐྱེ་བ་མེད་པའི་ཕྱིར། མིག་ཤེས་སྐྱེ་བ་ལ་དབང་ཡིད་ལས་རྒྱུ་གཞན་དམིགས་རྐྱེན་གཟུགས་ཀྱང་ཚང་དགོས་པར་དཔོག་ནུས་པར་འགྱུར་ན། རྒྱུ་ཕན་འདོགས་བྱེད་དུ་ཡོད་མེད་ཀྱི་རྗེས་སུ་འབྲས་བུ་འགྲོ་ལྡོག་བྱེད་པ་ནི་རྒྱུ་དག་རྟག་པ་དང༌། འབྲས་བུ་ཕུང་པོ་རྣམས་ལ་ཡོད་པ་མ་ཡིན་ནོ། །དེ་བཞིན་དུ་རྣ་བ་དང་སྣ་དང་ལྕེ་ལ་སོགས་པའི་དབང་པོ་ལྷག་མ་དང་སྒྲ་སོགས་ཡུལ་རྣམས་ལ་སྦྱར་རོ་ཞེས་ལྷའིའོ།།

གཉིས་པ་སྤང་བྱ་ཀུན་འབྱུང་གི་བདེན་པ་བཤད་པ་ལ་གཉིས། སྤྱིའི་དོན་དང༌། ཚིག་གི་དོན་ནོ། །དང་པོ་ནི། ཀུན་འབྱུང་གི་བདེན་པ་གང་ཞེ་ན། ད་ལྟ་བ་དང་མ་འོངས་པའི་ཉེར་ལེན་གྱི་ཕུང་པོ་ལྔ་ལ་ཆགས་ཤིང་ཞེན་པའི་མཚན་ཉིད་ཅན་གྱི་སྲེད་པ་སྟེ། ཇི་སྐད་དུ་རྒྱས་པ་ལས། དེ་ཕྱིར་སྲེད་པ་སྲིད་རྟེན་ཅན། །ཞེས་དང༌། མདོ་ལས་ཀྱང༌། ìསྡུག་བསྔལ་ཀུན་འབྱུང་འཕགས་པའི་བདེན་པ་གང་ཞེ་ན། སྲེད་པ་ཡང་འབྱུང་བ་ཅན་དགའ་བའི་འདོད་ཆགས་དང་བཅས་པ་དེ་དང་དེ་ལ་མངོན་པར་དགའ་བའི་ངང་ཚུལ་ཅན་འདི་ལྟ་སྟེ། འདོད་པའི་སྲེད་པ་དང༌། སྲིད་པའི་སྲེད་པ་དང༌། འཇིག་པའི་སྲེད་པས་སོ།།î ཞེས་གསུངས་པའི་ཕྱིར་རོ།། དེ་ལ་མདོའི་དོན་ནི་འདི་ཡིན་ཏེ། སྲེད་པ་ཡང་འབྱུང་བ་ཅན་ཞེས་པ་ནི་མདོར་བསྟན་པ་སྟེ། སྲེད་པ་གང་ལས་ཀྱང་སྲིད་པའི་ཕུང་པོ་འབྱུང་བ་ནི་ཀུན་འབྱུང་ཞེས་པའོ།།རྒྱས་པར་བཤད་པ་ནི། དགའ་བའི་ཞེས་པ་ལ་སོགས་པ་སྟེ། ད་ལྟར་གྱི་ཕུང་པོ་ལ་མངོན་པར་ཆགས་པའི་སྲེད་པ་ནི་དགའ་བའི་འདོད་ཆགས་དང་བཅས་པའི་སྲེད་པའོ། །མ་འོངས་པའི་ཕུང་པོ་མངོན་པར་འདོད་པའི་སྲེད་པ་ནི་དེ་དང་དེ་ལ་མངོན་པར་དགའ་བའི་ངང་ཚུལ་ཅན་གྱི་སྲེད་པའོ། །དེའི་དབྱེ་བ་ནི་འདི་ལྟ་སྟེ་ཞེས་པ་ནས་ཏེ། དེའང་ཕུང་པོའི་ངོ་བོ་ཙམ་ལ་སྲེད་པ་ནི་སྲིད་པའི་སྲེད་པ་ཡིན་ལ། ཕུང་པོའི་གནས་སྐབས་བདེ་བ་ཐོབ་པ་ལ་སྲེད་པ་ནི་འདོད་པའི་སྲེད་པ་ཡིན་ཅིང༌། སྡུག་བསྔལ་སྤངས་པ་ལ་སྲེད་པ་ནི་འཇིག་པའི་སྲེད་པ་ཡིན་ཏེ། ཇི་སྐད་དུ་རྒྱས་པ་ལས། བདག་དང་བདག་གིར་འཛིན་བྱས་པ། །རྒྱུ་ཡིན། །ཅེས་པས་སྲིད་སྲེད་དང༌། སྲོག་ཆགས་བདེ་སྡུག་ཐོབ་པ་དང༌། ། འདོར་འདོད་འཇུག་པ་དེ་དག་ནི། །འདོད་དང་འཇིག་སྲེད་ཡིན་པར་འདོད། །ཅེས་པས་འདོད་པའི་སྲེད་པ་དང༌། འཇིག་སྲེད་གཉིས་བསྟན་པས་སོ། །ཡང་ན་སྲེད་པ་ཡང་འབྱུང་བ་ཅན་ཞེས་སོགས་ཚིག་གསུམ་གྱིས་རིམ་པ་ལྟར། མ་འོངས་པ་དང༌། ད་ལྟ་བ་དང༌། འདས་པའི་ཕུང་པོ་ལ་སྲེད་པ་གསུམ་བསྟན་ལ།

ལྷག་མ་ནི་སྔར་བཞིན་ནོ།། ཆོས་མངོན་པ་བ་དག་འདོད་ཁམས་དང་ཁམས་གོང་གི་སྲེད་པ་ནི་གོ་རིམ་བཞིན་དུ་འདོད་པའི་སྲེད་པ་དང་སྲིད་པའི་སྲེད་པ་ཡིན་ལ། སྡུག་བསྔལ་གྱི་ཕུང་པོ་རྒྱུན་ཆད་པར་འདོད་པ་ནི་འཇིག་སྲེད་དོ་ཞེས་བཞེད་དོ།། གལ་ཏེ་མ་རིག་པ་དང་ལས་ཀྱང་སྡུག་བསྔལ་གྱི་རྒྱུ་ཡིན་ན། ཇི་ལྟར་ན་སྲེད་པ་ཉིད་ཀུན་འབྱུང་དུ་འཆད་པར་བྱེད་ཅེ་ན། མ་རིག་པ་དང་ལས་ནི་སྡུག་བསྔལ་འཕེན་བྱེད་ཀྱི་རྒྱུ་ཙམ་ཡིན་གྱི། མངོན་པར་གྲུབ་བྱེད་ཀྱི་རྒྱུ་མ་ཡིན་པས་རྒྱུའི་གཙོ་བོ་མ་ཡིན་ལ། སྲེད་པ་ནི་གཉིས་ཀ་ཡིན་པས་གཙོ་བོ་ཡིན་ནོ། །གཙོ་བོ་བསྟན་པས་ཕལ་པ་ཤུགས་ལ་གོ་བར་དགོངས་ནས་མདོ་ལས་སྲེད་པ་ཉིད་སྡུག་བསྔལ་གྱི་རྒྱུར་གསུངས་ཤིང༌། སློབ་དཔོན་ཡང་དེ་ལྟར་དུ་བཞེད་པ་ཡིན་ཏེ། མི་ཤེས་སྲིད་པའི་རྒྱུ་ཡིན་ཀྱང༌། །མ་བརྗོད་སྲེད་པ་ཉིད་བཤད་པ།། རྒྱུ་ནི་འཕེན་པར་བྱེད་ཕྱིར་དང༌། །དེ་མ་ཐག་ཕྱིར་ལས་ཀྱང་མིན།། ཅེས་གསུངས་པའི་ཕྱིར་རོ།། གཉིས་པ་ཚིག་གི་དོན་ལ་བཞི། རྒྱུའི་རྣམ་པ། ཀུན་འབྱུང་གི་རྣམ་པ། རབ་སྐྱེའི་རྣམ་པ། རྐྱེན་གྱི་རྣམ་པ་བཤད་པའོ། །དང་པོ་ནི། རེས་འགའ་བ་ཉིད་ཡིན་པས་ན། །སྡུག་བསྔལ་འདི་རྒྱུ་བཅས་ཉིད་གྲུབ།། རྒྱུ་མེད་གཞན་ལ་མི་བལྟོས་ཕྱིར། །རྟག་ཏུ་ཡོད་པའམ་མེད་པར་འགྱུར།། ༡༨༢ ཞེས་སྨོས་ཏེ། ཡུལ་དང་དུས་རེས་འགའ་སྐྱེ་བ་ཉིད་ཡིན་པས་ན། ཇི་སྐད་བཤད་པའི་སྡུག་བསྔལ་གྱི་བདེན་པ་འདི་ནི་རྒྱུ་དང་བཅས་པ་ཉིད་དུ་གྲུབ་པ་ཡིན་ནོ། །གལ་ཏེ་དེ་ལྟར་མ་ཡིན་ན། །རྒྱུ་མེད་གཞན་ལ་མི་བལྟོས་ཕྱིར། །རྟག་ཏུ་ཡོད་པའམ་མེད་པར་འགྱུར། །ཞེས་སྐྱོན་སོ་ན་གནས་སོ། །འདི་ལ་འགའ་ཞིག་ན་རེ། ཇི་ལྟར་ཚེར་མ་ལ་སོགས་ཀྱི། །རྣོ་བ་ཉིད་སོགས་རྒྱུ་མེད་པ།། དེ་ལྟར་འདི་དག་རྒྱུ་མེད་འགྱུར། །ཞེས་ནི་ཁ་ཅིག་རབ་ཏུ་བརྗོད།། ༡༨༣ ཅེས་སྨོས་ཏེ། ཇི་ལྟར་ན་ཚེར་མ་དང༌། པདྨའི་སྡོང་བུ་དང༌། འདབ་མ་དང༌། གེ་སར་དང་སྙིང་པོ་ལ་སོགས་ཀྱི་རྣོ་བ་ཉིད་དང༌།

དབྱིབས་དང༌། ཁ་དོག་དང༌། རྩུབ་པ་དང་འཇམ་པ་ལ་སོགས་པ་རྒྱུ་མེད་པ་དེ་ལྟར་སྡུག་བསྔལ་འདི་དག་རྒྱུ་མེད་པར་འགྱུར་རོ་ཞེས་ནི་ཚུ་རོལ་མཛེས་པ་བ་ཁ་ཅིག་རབ་ཏུ་རྗོད་པར་བྱེད་དོ། །དེའང་མ་ཡིན་ཏེ། གང་ཡོད་ཉིད་ན་གང་སྐྱེ་བའམ། །གང་འགྱུར་ན་ཡང་རྣམ་འགྱུར་བ།། དེ་ནི་དེ་རྒྱུར་རབ་ཏུ་བརྗོད། །དེ་ནི་དེ་རྣམས་ལ་ཡང་ཡོད།། ༡༨༤ ཅེས་སྨོས་ཏེ། ཆོས་གང་ཕན་འདོགས་བྱེད་དུ་ཡོད་པ་ཉིད་ན་འབྲས་བུ་གང་སྐྱེ་བའམ། ཆོས་གང་འགྱུར་ན་ཡང་འབྲས་བུ་རྣམ་པར་འགྱུར་བའི་ཆོས་དེ་ནི་འབྲས་བུ་དེའི་རྒྱུར་མཁས་པ་རྣམས་ཀྱིས་རབ་ཏུ་བརྗོད་པར་མཛད་ལ། དེ་ལྟ་བུའི་རྒྱུ་དང་འབྲས་བུའི་འབྲེལ་བ་དེ་ནི་ཚེར་མའི་རྣོ་བ་དང༌། པདྨའི་དབྱིབས་དང༌། ཁ་དོག་ལ་སོགས་པ་དེ་རྣམས་ལ་ཡང་ཡོད་པ་ཡིན་ཏེ། རང་རང་གི་ས་བོན་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར་རོ།། དེ་ལ་གཞན་དག་ན་རེ། རེག་བྱའང་མིག་ཤེས་ཀྱི་རྒྱུར་འགྱུར་ཏེ། རེག་བྱ་ལོག་སྟོབས་ཀྱིས་མིག་ཤེས་ལྡོག་པའི་ཕྱིར། དེ་ལྟར་ན་རྒྱུ་འབྲས་འཁྲུལ་བར་འགྱུར་རོ་ཞེ་ན། བཤད་པ། རེག་པ་གཟུགས་རྒྱུ་ཉིད་ཡིན་ཕྱིར། །མཐོང་བ་ལ་ནི་རྒྱུ་མཚན་ཡིན།། ཅེས་སྨོས་ཏེ། གཟུགས་ཀྱི་རྒྱུར་གྱུར་པའི་རེག་པ་ནི་གཟུགས་ཀྱི་རྒྱུ་ཉིད་ཡིན་པའི་ཕྱིར། གཟུགས་མཐོང་བའི་མིག་གི་ཤེས་པ་ལ་ནི་རྒྱུད་ནས་ཕན་འདོགས་པའི་རྒྱུ་མཚན་ཅན་ཡིན་ནོ། །དེའང་མིག་ཤེས་ཀྱི་གཟུང་དོན་དུ་གྱུར་པའི་གཟུགས་ཀྱི་སྔ་རོལ་གྱི་དྲི་རོ་ཡང་མིག་ཤེས་ཀྱི་རྒྱུད་རྒྱུར་འཕངས་པ་ཡིན་ནོ། །དེ་ལྟར་ན་སྡུག་བསྔལ་རྒྱུ་མེད་དུ་འདོད་པ་བཀག་པ་ན། ཀུན་བྱུང་སྡུག་བསྔལ་གྱི་རྒྱུར་གྲུབ་པས་རྒྱུའི་རྣམ་པ་ཡིན་ནོ།། གཉིས་པ་ཀུན་འབྱུང་གི་རྣམ་པ་ནི། རྟག་རྣམས་བཀག་ཕྱིར་དབང་ཕྱུག་ལ། །སོཌ་པ་ལས་ཀྱང་སྲིད་མིན་ཏེ།། ༡༨༥ ནུས་མེད་ཕྱིར་རོ་་་་་་་་་་་་་་་་་་་་་་་་༌།། ཞེས་སྨོས་ཏེ། འདི་ལྟར་སྡུག་བསྔལ་ནི་དབང་ཕྱུག་དང༌། གཙོ་བོ་དང་སྐྱེས་བུ་ལ་སོགས་པ་ལས་ཀྱང་སྐྱེ་བ་སྲིད་པ་མ་ཡིན་ཏེ།

རྒྱུ་རྟག་པ་རྣམས་ལས་སྐྱེ་བ་ཅུང་ཟད་ཀྱང་ཡོད་པ་མིན་ཅེས་སྐབས་གཞན་དུ་བཀག་ཟིན་པའི་ཕྱིར་དང༌། དབང་ཕྱུག་ལ་སོགས་པ་ལ་དུས་ཐམས་ཅད་དུ་འབྲས་བུ་སྐྱེད་པའི་ནུས་པ་མེད་པའི་ཕྱིར་རོ་ཞེས་པ་ལྷའིའོ།། རྒྱན་ནི། ìརིམ་དང་གཅིག་ཅར་དུ་བསྐྱེད་པའི་ནུས་པ་མེད་པའི་ཕྱིར་རོ།།î ཞེས་གསུང་ངོ༌། །དེ་ལྟར་དབང་ཕྱུག་ལ་སོགས་པའི་རྟག་པ་རྒྱུ་ཡིན་པ་བཀག་པ་ན་སྡུག་བསྔལ་མི་རྟག་པའི་རྒྱུ་མཚན་དུ་གྲུབ་པས་ཀུན་འབྱུང་བ་གྲུབ་བོ།། གསུམ་པ་རབ་སྐྱེའི་རྣམ་པ་ནི། ་་་་་་་་་་་་་་་་་་་་་་་་་་་་་དེ་ཡི་ཕྱིར། །སྲིད་འདོད་རྒྱུ་ཡིན་གང་གི་ཕྱིར།། མི་རྣམས་ཡུལ་གྱི་ཁྱད་པར་ནི། །ཡོངས་འཛིན་དེ་ཐོབ་བསམ་པས་བྱས།། ༡༨༦ ཞེས་སྨོས་ཏེ། སྲེད་པ་ལས་རྒྱུ་གཞན་ལས་སམ། ལུས་སམ། མ་རིག་པ་ནི་རབ་ཏུ་སྐྱེ་བའི་རྒྱུ་མ་ཡིན་པ་དེའི་ཕྱིར། མ་འོངས་པའི་སྐྱེ་བ་དོན་དུ་གཉེར་བའི་རྣམ་པ་ཅན་གྱི་སྲིད་པ་འདོད་པ་ནི་སྡུག་བསྔལ་རབ་ཏུ་སྐྱེ་བའི་རྒྱུ་ཡིན་ཏེ། རྒྱུ་མཚན་གང་གི་ཕྱིར་ན་མི་ལ་སོགས་པའི་འགྲོ་བ་རྣམས་ཡུལ་གྱི་ཁྱད་པར་མངལ་ལ་སོགས་པའི་སྐྱེ་གནས་ནི་ལེན་ཅིང་ཡོངས་སུ་འཛིན་པ་དེའང་སྐྱེ་གནས་དེ་ཐོབ་འདོད་ཀྱི་བསམ་པ་སྲེད་པས་བྱས་པའི་ཕྱིར། གལ་ཏེ་ཡུལ་གྱི་ཁྱད་པར་དོན་དུ་གཉེར་བའི་སྲེད་པ་ནི་ཀུན་འབྱུང་བ་མ་ཡིན་ཏེ། འདི་ལྟར་བཅོམ་ལྡན་འདས་ཀྱི་མདོ་ལས། ìཀུན་འབྱུང་འཕགས་པའི་བདེན་པ་གང་ཞེ་ན། གང་འདི་སྲེད་པ་འདི་ནི་ཀུན་འབྱུང་བ་ཅན་དགའ་བའི་འདོད་ཆགས་དང་ལྡན་པ་དེ་དང་དེར་མངོན་པར་དགའ་བ་ཅན་ཏེ། འདི་ལྟ་སྟེ། འདོད་པའི་སྲེད་པ་དང༌། སྲིད་པའི་སྲེད་པ་དང༌། འཇིག་པའི་སྲེད་པའོ།།î ཞེས་གསུངས་པ་དང་འགལ་ལོ་ཞེ་ན། འདིའི་ལན་ལ་སློབ་དཔོན་ལྷ་དབང་བློ་ནི། ìབཤད་མ་ཐག་པའི་སྐྱེ་བའི་གནས་སུ་ཉེ་བར་འགྲོ་བའི་སྲེད་པ་གང་ཡིན་པ་དེ་ནི་སྲིད་པའི་སྲེད་པ་ཞེས་བྱ་བའི་མིང་ཅན་ནོ།།î ཞེས་གསུངས་སོ།། སློབ་དཔོན་རྒྱན་མཁན་པོ་ནི།

འདི་ལ་འགལ་བ་མེད་དེ། དེ་ནི་སྲིད་འདོད་གང་ཕྱིར་ཡང༌། །སྲོག་ཆགས་བདེ་སྡུག་ཐོབ་པ་དང༌།། འདོར་འདོད་འཇུག་པ་དེ་དག་ནི། །འདོད་དང་འཇིག་སྲེད་ཡིན་པར་འདོད།། ༡༨༧ ཅེས་སྨོས་ཏེ། གནས་དང་ལོངས་སྤྱོད་ལ་སོགས་པ་ལ་སྲེད་པ་དེ་ནི་སྲེད་པ་གསུམ་ཀར་འདོད་དེ། གང་གི་ཕྱིར་ཡང་སྲོག་ཆགས་རྣམས་གནས་ལ་སོགས་པ་དོན་དུ་གཉེར་བའི་སྲེད་པ་ནི་སྲིད་པའི་སྲེད་པ་ཡིན་ལ། དེར་བདེ་བ་ཐོབ་པར་འདོད་ནས་འཇུག་པ་དག་ནི་འདོད་པའི་སྲེད་པ་ཕན་པར་འདོད་པས་ལུང་དང་འགལ་བ་འགའ་ཡང་མེད་པའི་ཕྱིར་ཞེས་གསུངས་སོ།། བཞི་པ་རྐྱེན་གྱི་རྣམ་པ་བཤད་པ་ལ་གསུམ། རྣམ་པ་དངོས་བཤད་པ། དེ་ཉིད་ལུང་དང་སྦྱར་བ། དེ་ལ་རྩོད་པ་སྤང་བའོ། །དང་པོ་ནི། བདག་ཏུ་ཆགས་པའི་རྒྱུ་ཉིད་ལས། །བདེ་མིན་བདེ་བར་འདུ་ཤེས་པས།། ཀུན་ལ་རབ་ཏུ་འཇུག་འགྱུར་བ། །དེ་ཕྱིར་སྲེད་པ་སྲིད་རྟེན་ཡིན།། ༡༨༨ ཅེས་སྨོས་ཏེ། ངར་འཛིན་གྱི་གཞི་བདག་ཏུ་ཆགས་པའི་རྒྱུ་ཉིད་ལས་བྱུང་བའི་སྲེད་པ་གང་ཡིན་པ་དེ་ནི་སྲིད་པ་འཁོར་བའི་ལྷན་ཅིག་བྱེད་པའི་རྐྱེན་ནམ་རྟེན་ཡིན་ཏེ། གང་གི་ཕྱིར་དོན་དམ་པ་བདེ་བ་མིན་པ་ལ་བདེ་བ་དང༌། མི་རྟག་པ་ལ་རྟག་པ་དང༌། བདག་མེད་པ་ལ་བདག་དང༌། བདག་གི་བ་མེད་པ་ལ་བདག་གི་བར་ཕྱིན་ཅི་ལོག་ཏུ་འདུ་ཤེས་པས་གནས་དང་ལོངས་སྤྱོད་ལ་སོགས་པ་ཀུན་ལ་རབ་ཏུ་འཇུག་པར་འགྱུར་བ་དེའི་ཕྱིར། དེ་ཡང་རྟེན་ཡིན་ཅེས་པས་རྐྱེན་ཙམ་ཡིན་གྱི། ཉེ་བར་ལེན་པ་ཉིད་ནི་མ་ཡིན་ཏེ། དེ་ལ་ཉེ་བར་ལེན་པ་ནི་སེམས་སྔ་མ་ཡིན་ལ། དེའི་རྐྱེན་ནི་རེས་འགའ་སྲེད་པ་ཡིན་ལ། རེས་འགའ་ནི་སྙིང་རྗེ་ཡིན་ནོ་ཞེས་སློབ་དཔོན་རྒྱན་གྱིས་སོ།། གཉིས་པ་དེ་ཉིད་ལུང་དང་སྦྱར་བ་ནི། ཆགས་བྲལ་སྐྱེ་བ་མ་མཐོང་ཕྱིར། །ཞེས་ནི་སློབ་དཔོན་རྣམས་ཀྱིས་གསུངས།། ཞེས་སྨོས་ཏེ། འདོད་པའི་ཁམས་ལ་སོགས་པ་ལ་འདོད་ཆགས་དང་བྲལ་བ་རྣམས་འཁོར་བར་སྐྱེ་བ་མ་མཐོང་བའི་ཕྱིར། འདོད་ཆགས་ཉིད་འཁོར་བར་སྐྱེ་བའི་རྒྱུ་ཡིན་ནོ་ཞེས་ནི་སྔོན་གྱི་སློབ་དཔོན་དབྱིག་གཉེན་ལ་སོགས་པ་རྣམས་ཀྱིས།

སྲེད་དང་བྲལ་ལ་ཡང་སྲིད་མེད། །ཅེས་གསུངས་པས། འདིར་ཡང་སྲེད་པ་སྲིད་རྟེན་ཡིན། །ཅེས་བཤད་པ་ཡིན་ནོ།། དེ་ལ་ཚུ་རོལ་མཛེས་པ་བ་ན་རེ། ལུས་མེད་ཆཌ་པ་མ་མཐོང་ཕྱིར། །ལུས་ལས་ཀྱང་ནི་འདོད་ཆགས་འབྱུང༌།།༡༨༩ ཞེས་སྨོས་ཏེ། འདོད་ཆགས་དང་བྲལ་བ་འཁོར་བར་སྐྱེ་བ་མ་མཐོང་བའི་ཕྱིར། འདོད་ཆགས་འཁོར་བར་སྐྱེ་བའི་རྒྱུ་ཡིན་པ་དེ་བཞིན་དུ་ལུས་མེད་པར་ཆགས་པ་མ་མཐོང་བའི་ཕྱིར། ལུས་ལས་ཀྱང་ནི་འདོད་ཆགས་འབྱུང་བར་འདོད་དགོས་སོ་ཞེ་ན། དེའི་ལན་བསྟན་པའི་ཕྱིར། རྒྱུ་མཚན་ཁས་བླངས་ཕྱིར་ན་འདོད། །ཉེར་ལེན་ཉིད་ནི་བསལ་བ་ཡིན།། ཅེས་སྨོས་ཏེ། ལུས་ལས་འདོད་ཆགས་ལ་སོགས་པ་འབྱུང་བའི་རྒྱུ་མཚན་ལྷན་ཅིག་བྱེད་རྐྱེན་ཙམ་དུ་ཁས་བླངས་པའི་ཕྱིར་ན། ལུས་ནི་འདོད་ཆགས་ལ་སོགས་པའི་རྐྱེན་ཙམ་དང༌། ཚུལ་བཞིན་མ་ཡིན་པའི་ཡིད་ལ་བྱེད་པ་ཉིད་ཉེར་ལེན་གྱི་རྒྱུ་ཡིན་པར་ནི་འདོད་པ་ཡིན་ལ། འོན་ཀྱང་ལུས་འདོད་ཆགས་ལ་སོགས་པའི་ཉེར་ལེན་ཉིད་ཡིན་པ་ནི་བཀག་ཅིང་བསལ་བ་ཡིན་པས་སྐྱོན་ག་ལ་ཡོད། ཁྱོད་ཉིད་ཀྱང་དེ་ལྟར་ཁས་ལེན་པར་བྱེད་ན། འཇིག་རྟེན་སྔ་ཕྱི་མེད་པ་དང་འགལ་ལོ་ཞེས་བསྟན་པའི་ཕྱིར། རིགས་འདི་རྗེས་སུ་འདོད་ན་ནི། །རང་ཉིད་རང་འདོད་ལ་གནོད་འགྱུར།། ༡༩༠ ཞེས་སྨོས་ཏེ། ཐོག་མ་མེད་ནས་བརྒྱུད་དེ་འོངས་པའི་ཚུལ་བཞིན་མ་ཡིན་པའི་ཡིད་བྱེད་དང༌། ལུས་ཀྱི་ཚོགས་པ་འདོད་ཆགས་ལ་སོགས་པའི་རྒྱུ་དང་རྐྱེན་ཡིན་པའི་རིགས་པ་འདི་ཡི་རྗེས་སུ་འབྲང་བར་འདོད་ན་ནི་སྐྱེ་བ་སྔ་ཕྱི་གྲུབ་པར་ཁས་བླངས་པས། རྒྱང་འཕེན་རང་ཉིད་ཀྱི་ཁས་ལེན་སྔ་ཕྱི་འགལ་བ་དེས་རང་གི་སྐྱེ་བ་སྔ་ཕྱི་མེད་པར་འདོད་པ་དེ་ལ་གནོད་པར་འགྱུར་བས་ཚུ་རོལ་མཛེས་པ་བ་ཁྱོད་ཀྱི་དཔྱད་པ་ནི་རིགས་པའི་མེས་ཚིག་པ་ཡིན་ནོ་ཞེས་རྒྱན་གྱིའོ།། ལ་ལ་དག་ན་རེ། གལ་ཏེ་སྐྱེ་ལ་ཆགས་མཐོང་ཕྱིར། །སྐྱེ་དང་ལྷན་ཅིག་འབྱུང་ཞེ་ན།། ཞེས་སྨོས་ཏེ། གལ་ཏེ་སྲོག་ཆགས་རྣམས་སྐྱེས་མ་ཐག་ལ་འདོད་ཆགས་ལ་སོགས་པ་འབྱུང་བར་མཐོང་བའི་ཕྱིར།

སྐྱེ་བ་དང་ལྷན་ཅིག་ཏུ་འདོད་ཆགས་ལ་སོགས་པ་འབྱུང་ངོ་ཞེ་ན། དེའི་ལན་བསྟན་པའི་ཕྱིར། སྐལ་མཉམ་སྐྱེ་ཕྱིར་སྔར་གྲུབ་ཡིན།། ཅེས་སྨོས་ཏེ། སྐྱེས་མ་ཐག་པའི་འདོད་ཆགས་ལ་སོགས་པ་ནི་སྐལ་མཉམ་གྱི་རྒྱུ་རང་གི་རིགས་འདྲ་སྔ་མ་ལས་སྐྱེས་པའི་ཕྱིར། སྔར་སྐྱེ་བ་སྔ་མའི་གནས་སྐབས་ཀྱི་འདོད་ཆགས་གྲུབ་པ་ཡིན་ནོ།། གསུམ་པ་དེ་ལ་རྩོད་པ་སྤང་བ་ལ། ཁ་ཅིག་ན་རེ། མ་རིག་པ་དང༌། སྲེད་པ་དང༌། ལས་གསུམ་ཀ་སྡུག་བསྔལ་གྱི་རྒྱུ་ཡིན་པའི་ཕྱིར། དེ་དང་དེར་མངོན་པར་དགའ་བ་ཅན་གྱི་སྲེད་པ་གཅིག་པུ་སྡུག་བསྔལ་གྱི་རྒྱུར་བསྟན་པ་ཇི་ལྟར་ཡིན་ཅེ་ན། དེའི་ལན་བསྟན་པའི་ཕྱིར། མི་ཤེས་སྲིད་པའི་རྒྱུ་ཡིན་ཀྱང༌།། ༡༩༡ མ་བརྗོད་སྲེད་པ་ཉིད་བཤད་པ། །རྒྱུ་ནི་འཕེལ་བར་བྱེད་ཕྱིར་དང༌།། དེ་མ་ཐག་ཕྱིར་ལས་ཀྱང་མིན། །དེ་ཡོད་ན་ཡོད་མེད་ཕྱིར་རོ།། ༡༩༢ ཞེས་སྨོས་ཏེ། དེ་ཁོ་ན་ཉིད་མི་ཤེས་པའི་མ་རིག་པ་ནི་སྲིད་པའི་སྡུག་བསྔལ་གྱི་རྒྱུད་ནས་རྒྱུ་ཡིན་ཀྱང་དེའི་རྒྱུར་མ་བརྗོད་པའི་རྒྱུ་མཚན་ཡོད་དེ། མ་རིག་པ་ཙམ་སྲིད་པའི་སྡུག་བསྔལ་གྱི་དེ་མ་ཐག་རྐྱེན་མ་ཡིན་པ་དང༌། འཁོར་བ་དངོས་སུ་སྐུལ་བྱེད་མ་ཡིན་པའི་ཕྱིར་དང༌། སྲེད་པ་ཉིད་སྐྱེ་བ་ལེན་པའི་རྒྱུར་བཤད་པ་ཡིན། ངེས་པར་འཁོར་བའི་རྒྱུ་ནི་འཕེལ་བར་བྱེད་པའི་ཕྱིར་དང༌། སྲེད་པ་ཡོད་ན་དེ་མ་ཐག་ཏུ་སྐྱེ་བ་མངོན་པར་འགྲུབ་པར་འགྱུར་བའི་ཕྱིར། ལས་ཀྱང་སྲེད་པ་མེད་ན་འཁོར་བར་སྐྱེ་བའི་རྒྱུ་མ་ཡིན་ཏེ། སྲེད་པ་དེ་ཡོད་ན་ལས་འཁོར་བའི་སྐྱེད་བྱེད་དུ་ཡོད་ཅིང༌། སྲེད་པ་མེད་ན་ལས་ཡོད་ཀྱང་འཁོར་བར་སྐྱེ་བ་མེད་པའི་ཕྱིར་རོ།། གསུམ་པ་མངོན་དུ་བྱ་བ་འགོག་པའི་བདེན་པ་བཤད་པ་ལ་གཉིས། སྤྱིའི་དོན་དང༌། ཚིག་གི་དོན་ནོ། །དང་པོ་ནི། བདེ་བར་གཤེགས་པའི་སྐབས་སུ་བཤད་ཟིན་ལ། གཉིས་པ་ཚིག་གི་དོན་ལ་བཞི། འགོག་པའི་རྣམ་པ། ཞི་བའི་རྣམ་པ། གྱ་ནོམ་པའི་རྣམ་པ། ངེས་པར་འབྱུང་བའི་རྣམ་པ་བཤད་པའོ།

།དང་པོ་ལ་གཉིས། འགོག་པ་མི་སྲིད་པར་འདོད་པ་དགག །དེ་ལ་རྩོད་པ་སྤང་བའོ།། དང་པོ་ནི། འདིར་ལམ་གྱི་འབྲས་བུ་སྡུག་བསྔལ་དང༌། ཀུན་འབྱུང་བཀག་པའི་ཆ་ལ་འགོག་པའི་བདེན་པར་བཤད་པ་ལ། གཞན་དག་ན་རེ། སྡུག་བསྔལ་རྟག་པའི་ཕྱིར། དེ་བཀག་པའི་འགོག་པའི་བདེན་པ་མི་སྲིད་དོ་ཞེ་ན། བཤད་པ། དེ་ནི་གཏན་དུ་མ་ཡིན་ཏེ། །རྒྱུ་ལ་གེགས་སོགས་སྲིད་ཕྱིར་རོ།། ཞེས་སྨོས་ཏེ། འདིར་སྡུག་བསྔལ་དེ་ནི་གཏན་དུ་བ་མ་ཡིན་ཏེ། རྒྱུ་དང་ལྡན་པའི་ཕྱིར། མ་ཁྱབ་བོ་ཞེ་ན། ཁྱབ་སྟེ། རྒྱུ་དང་ལྡན་པ་དེ་ལ་འགལ་རྐྱེན་གེགས་དང༌། མཐུན་རྐྱེན་རྒྱུ་ཚོགས་མ་ཚང་བ་ལ་སོགས་པ་སྲིད་པའི་ཕྱིར་རོ།། གཉིས་པ་དེ་ལ་རྩོད་པ་སྤང་བ་ལ་དྲུག །ཐར་པ་མི་སྲིད་པའི་རྩོད་སྤང༌། འཁོར་བར་གནས་པའི་རྩོད་སྤང༌། སེམས་ཅན་དུ་ལྟ་བ་ཅན་དུ་ཐལ་བའི་རྩོད་སྤང༌། ཆགས་པ་ཅན་དུ་ཐལ་བའི་རྩོད་སྤང༌། ཁོང་ཁྲོ་བ་ཅན་དུ་ཐལ་བའི་རྩོད་སྤོང༌། གྲོལ་བ་མེད་པར་ཐལ་བའི་རྩོད་སྤང་བའོ།། དང་པོ་ལ། ལ་ལ་དག་ན་རེ། འཁོར་ཕྱིར་ཐར་པ་མེད་ཅེ་ན།། ཞེས་སྨོས་ཏེ། བདག་གི་མཚན་ཉིད་ཅན་གྱི་སྲོག་ཆགས་རྣམས་ནི་འཁོར་བར་འཁོར་བའི་ཆོས་ཅན་ཡིན་པའི་ཕྱིར་འཁོར་བ་ལས་ཐར་པ་མེད་དོ། །དཔེར་ན་མེ་དྲོ་བའི་ཆོས་ཅན་ཡིན་པས་དྲོ་བ་ལས་མི་ཐར་པ་བཞིན་ནོ་ཞེ་ན། དེའང་རིགས་པ་མ་ཡིན་ནོ་ཞེས་བཤད་པ། 

མ་ཡིན་འདོད་དང་མ་གྲུབ་ཕྱིར།། ༡༩༣ ཞེས་སྨོས་ཏེ། ཐལ་བ་དེ་ནི་སངས་རྒྱས་པ་ལ་གནོད་བྱེད་དུ་འཇུག་པ་མ་ཡིན་ཏེ། བདག་གི་མཚན་ཉིད་ཅན་གྱི་སྲོག་ཆགས་རྣམས་འཁོར་བ་ལས་ཐར་པ་མེད་པར་འདོད་པ་དང༌། འཁོར་བར་འཁོར་བའི་ཆོས་ཅན་ཡིན་པ་མ་གྲུབ་པའི་ཕྱིར་རོ།། འདི་ལ་སློབ་དཔོན་རྒྱན་ནི། ìགང་ཞིག་བཅིངས་པ་དེ་ནི་ཐར་པ་ཡོད་པ་མ་ཡིན་ཏེ། དེའི་རང་བཞིན་ཡིན་པའི་ཕྱིར་རོ། །ཐར་པ་ལ་ཡང་བཅིངས་པ་མེད་དེ། དེ་ནི་རྟག་ཏུ་ཐར་པའི་རང་བཞིན་ཡིན་པའི་ཕྱིར་རོ། །འོན་ཀྱང་སེམས་ཀྱི་རྒྱུན་མ་དག་པར་གྱུར་པས་ཚོགས་པའི་ཁྱད་པར་ལས་ཆ་གཞན་བསྐྱེད་པ་འབའ་ཞིག་གོ །དེ་ལ་ཕྱི་མ་དག་པའི་ཆ་ནི་འཁོར་བ་ཉིད་དུ་མ་གྲུབ་བོ། །དོན་དམ་པར་ནི་འཁོར་བ་པ་འགའ་ཡང་ཡོད་པ་མ་ཡིན་ཏེ། སྐད་ཅིག་རྣམས་འཁོར་བ་མ་ཡིན་པའི་ཕྱིར་དང༌། རྒྱུན་ཀྱང་དོན་དམ་པར་མེད་པའི་ཕྱིར་རོ། །དེས་ན་འཁོར་བའི་ཕྱིར་ཞེས་བྱ་བའི་གཏན་ཚིགས་ནི་མ་གྲུབ་བོ། ། གང་ལ་ཐར་པ་ཡོད་པའི་ཐར་པ་པོ་ཡང་མེད་དོ།།î ཞེས་གསུངས་སོ།། འགའ་ཞིག་ན་རེ། སྐྱེས་བུ་རྣམས་བདག་ཉིད་འཁོར་བ་ལས་གྲོལ་ཞིང་ཐར་པ་ཐོབ་པའི་ཆེད་དུ་ལམ་ལ་འབད་པ་མེད་པར་འགྱུར་ཏེ། འཁོར་བ་པོ་དང༌། གྲོལ་བ་པོའི་བདག་ཅུང་ཟད་ཀྱང་མེད་པའི་ཕྱིར་ཞེ་ན། བཤད་པ། ཇི་སྲིད་བདག་ཆགས་མ་བཅོམ་ཞིང༌། །དེ་ནི་ཡོངས་སུ་གདུང་གྱུར་པ།། དེ་སྲིད་སྡུག་བསྔལ་སྒྲོ་བཏགས་ནས། །རང་བཞིན་དུ་ནི་གནས་པ་མེད།། ༡༩༤ ཅེས་སྨོས་ཏེ། གྲོལ་བའི་སྐྱེས་བུ་ནི་ཐར་པའི་ཆེད་དུ་ལམ་ལ་འབད་པ་མེད་ལ། ཇི་སྲིད་བདག་ལ་ཆགས་པ་མ་བཅོམ་ཞིང༌། བདག་ཏུ་འཛིན་པ་ཅན་གྱི་སྐྱེས་བུ་དེ་ནི་བདག་དང་བདག་གིར་འཛིན་པའི་དབང་གིས་འཁོར་བར་འཇུག་པ་དང་ལྡན་པ་དེ་སྲིད་དུ་སྡུག་བསྔལ་གྱིས་ཡོངས་སུ་གདུང་བར་གྱུར་པ་ཡིན་ཏེ། བདག་ལ་ཆགས་པ་དེ་སྲིད་དུ་སྡུག་བསྔལ་བ་པོ་ལ་བདག་དང་བདག་གི་བར་སྒྲོ་བཏགས་ནས་ཡུལ་གྱི་གནས་ཚུལ་གྱི་རང་བཞིན་དུ་ནི་གནས་པ་མེད་པའི་ཕྱིར་རོ།

།བདག་འཛིན་འཁོར་བའི་རྒྱུ་ཡིན་པ་དེ་བས་ན། གྲོལ་བ་པོ་ནི་མེད་ན་ཡང༌། །ལོག་པར་སྒྲོ་འདོགས་གཞོམ་ཕྱིར་བརྩོན།། ཅེས་སྨོས་ཏེ། ཐོས་པ་དང་ལྡན་པའི་སྐྱེས་བུ་ནི་གྲོལ་བ་པོའི་བདག་ནི་དོན་ལ་མེད་ན་ཡང་ལམ་ལ་བརྩོན་པར་རིགས་ཏེ། འཁོར་བའི་རྒྱུ་བདག་ཏུ་ལོག་པར་སྒྲོ་འདོགས་པ་གཞོམ་པའི་ཕྱིར་དུ་བརྩོན་དགོས་པའི་ཕྱིར་རོ།། གཉིས་པ་འཁོར་བར་གནས་པ་མི་སྲིད་པའི་རྩོད་སྤང་ལ། ལ་ལ་དག་ན་རེ། བདག་ལ་ཆགས་པ་དང་བྲལ་བ་རྣམས་འཁོར་བར་འཇུག་པ་ཅུང་ཟད་ཀྱང་མེད་པར་འགྱུར་ཏེ། འཁོར་བའི་རྒྱུ་བདག་འཛིན་སྤངས་པས་བདག་ལ་ཕན་འདོགས་པ་ལ་ཅུང་ཟད་ཀྱང་མི་བལྟ་བའི་ཕྱིར་ཞེ་ན། བཤད་པ། འདོད་ཆཌ་བྲལ་བའི་གནས་པ་ནི། །བརྩེ་བའམ་ཡང་ན་ལས་ཀྱིས་ཡིན།། ༡༩༥ འཕངས་ལ་ལྡོག་མེད་འདོད་ཕྱིར་རོ།། ཞེས་སྨོས་ཏེ། གཏན་ཚིགས་དེ་ནི་མ་ངེས་པ་ཡིན་ཏེ། འདོད་ཆགས་དང་བྲལ་བ་འཁོར་བར་གནས་པ་ནི་བདག་ལ་ཆགས་པ་ཉིད་ཀྱིས་གནས་པ་མ་ཡིན་ཏེ། བརྩེ་བ་ཆེན་པོའམ་གཞན་ལ་ཕན་པའི་ཕྱིར་བཞུགས་པ་ཡིན་གྱི། བདག་ཉིད་བདེ་བའི་ཕྱིར་རམ། སེམས་ཅན་ལ་ཆགས་པས་གནས་པ་མ་ཡིན་པའི་ཕྱིར་དང༌། ཡང་ན་ཉན་རང་གི་ཆགས་བྲལ་རྣམས་ཀྱང་འཁོར་བར་གནས་པ་ནི་བདག་ལ་ཆགས་པས་གནས་པ་མ་ཡིན་ཏེ། སྔོན་བྱས་པའི་ལས་ཀྱིས་འཕངས་པའི་ཕུང་པོའི་རྒྱུན་ལ་རང་གི་ངང་གིས་འཇུག་ཅིང་གནས་པའི་ཕྱིར་ཏེ། ལས་ཀྱིས་འཕངས་པའི་ཕུང་པོའི་རྒྱུན་ལ་རང་གི་ངང་གིས་འཇུག་པ་ལྡོག་པ་མེད་པར་འདོད་པའི་ཕྱིར་རོ། །འོན་ཏེ་བཏང་སྙོམས་སུ་བྱེད་པ་ཡིན་ཏེ། འཆི་ལ་དགའ་བར་མི་བྱ་ཞིང༌། །གསོན་པ་ལ་ནི་དགའ་མི་བྱ།། དཔེར་ན་གླ་བའི་གླ་བཞིན་དུ། །ཁོ་བོ་དུས་ལ་སྟོང་པ་བཞིན།། ཅེས་བཤད་པ་ལྟ་བུའོ་ཞེས་པ་ལྷའིའོ།། འགའ་ཞིག་ན་རེ། འདོད་ཆགས་དང་བྲལ་བ་ལས་ཀྱིས་འཁོར་བར་གནས་པ་ཡིན་ན། ལས་དེས་སྲིད་པ་ཕྱི་མར་ཡང་མཚམས་སྦྱོར་བར་འགྱུར་རོ་ཞེ་ན། བཤད་པ། སྲིད་པའི་སྲེད་ལས་རྣམ་བརྒལ་བའི། །ལས་གཞན་འཕེན་ནུས་མ་ཡིན་ཏེ།།

ལྷན་ཅིག་བྱེད་པ་ཟད་ཕྱིར་རོ།། ༡༩༦ ཞེས་སྨོས་ཏེ། སྐྱོན་དེའང་ཡོད་པ་མ་ཡིན་ཏེ། སྲིད་པའི་རྒྱུ་སྲེད་པ་ལས་རྣམ་པར་བརྒལ་བའི་ངང་ཚུལ་ཅན་གྱི་དགྲ་བཅོམ་པ་ལ་ནི་སྲིད་པ་ཕྱི་མར་མཚམས་སྦྱོར་བའི་ལས་གཞན་སྲིད་པ་ཕྱི་མ་འཕེན་ནུས་ཀྱི་སྲེད་པ་དང་ལྡན་པ་མ་ཡིན་ཏེ། སྲིད་པ་ཕྱི་མར་མཚམས་སྦྱོར་བའི་ལྷན་ཅིག་བྱེད་པའི་རྒྱུ་ཕྱིན་ཅི་ལོག་གི་སྲེད་པ་དང༌། སྲིད་པའི་སྲེད་པ་གཉིས་ཟད་པའི་ཕྱིར་རོ།། གསུམ་པ་སེམས་ཅན་དུ་ལྟ་བ་ཅན་དུ་ཐལ་བའི་རྩོད་པ་སྤང་བ་ནི། གཞན་དག་ན་རེ། བརྩེ་བ་ནི་སེམས་ཅན་སྡུག་བསྔལ་ལས་བསྐྱབ་པར་བྱ་བའི་ཕྱིར་སེམས་ཅན་ལ་དམིགས་པར་འགྱུར་ལ། དེ་ལྟར་ཡིན་ན་འདོད་ཆགས་དང་བྲལ་བས་སེམས་ཅན་དུ་ལྟ་བ་མ་སྤངས་པར་འགྱུར་རོ་ཞེ་ན། བཤད་པ། སྡུག་བསྔལ་ཤེས་ལ་འགལ་མེད་པ། །འདུ་བྱེད་སྔ་མ་འཇུག་པ་ཅན།། དངོས་ཆོས་བརྩེ་བ་སྐྱེ་བ་དེ། །སེམས་ཅན་རྗེས་འབྲེལ་ཅན་མ་ཡིན།། ༡༩༧ ཅེས་སྨོས་ཏེ། སྡུག་བསྔལ་བདེན་པའི་རྣམ་པ་མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པར་ཤེས་པ་དེ་ལ་སྙིང་རྗེ་དང་འགལ་བའི་ཞེ་སྡང་མེད་པར་སེམས་ཅན་ལ་སྙིང་རྗེ་གོམས་པའི་འདུ་བྱེད་སྔ་མའི་རྗེས་སུ་འཇུག་པ་ཅན་ཡིན་པའི་ཕྱིར། དངོས་པོའི་ཆོས་རང་བཞིན་གྱི་བརྩེ་བ་སྙིང་རྗེ་ཆེན་པོ་སྐྱེ་བ་ཅན་གྱི་ཆགས་བྲལ་གྱི་སྐྱེས་བུ་དེ་ནི་བདག་ཏུ་ལྟ་བ་དང་སེམས་ཅན་དུ་ལྟ་བ་དང་རྗེས་སུ་འབྲེལ་བ་ཅན་མ་ཡིན་ནོ།། བཞི་པ་ཆགས་པ་ཅན་དུ་ཐལ་བའི་རྩོད་སྤང་ལ། ཁ་ཅིག་ན་རེ། འོ་ན་འདོད་ཆགས་དང་བརྩེ་བ་ལ་ཁྱད་པར་མེད་དེ། འདོད་ཆཌ་ཉིད་བརྩེ་བ་ཡིན་པའི་ཕྱིར་ཞེ་ན། བཤད་པ། དེ་བདག་མིན་པའི་ཆོས་ལ་ནི། །བདག་གཞན་སྒྲོ་འདོགས་པ་ལས་ཆགས།། སྡུག་བསྔལ་རྒྱུན་རིག་ཙམ་ལས་ནི། །བརྩེ་བ་སྐྱེ་བར་འགྱུར་བ་ཡིན།། ༡༩༨ ཅེས་སྨོས་ཏེ། འདོད་ཆགས་དང་བརྩེ་བ་ནི་ཁྱད་པར་ཤིན་ཏུ་ཆེ་སྟེ། རྒྱུ་ཐ་དད་པའི་ཕྱིར་དང༌། ཡུལ་ཐ་དད་པའི་ཕྱིར་རོ། །འདི་ལྟར་འདོད་ཆགས་ནི་དམིགས་ཡུལ་ཅན་བདག་དང་བདག་གི་བ་དང༌།

རྟག་པ་དང༌། བདེ་བ་དེའི་བདག་ཉིད་མ་ཡིན་པའི་ཆོས་ཕུང་པོ་ལ་ནི་དམིགས་ནས་བདག་མེད་པ་དང༌། བདག་གི་བ་མེད་པ་དང༌། མི་རྟག་པ་དང་སྡུག་བསྔལ་བའི་བདག་ཉིད་ལས་གཞན་བདག་དང༌། བདག་གི་བ་དང༌། རྟག་པ་དང༌། བདེ་བར་སྒྲོ་འདོགས་པ་ལས་སྐྱེ་བའི་ཕྱིར་དང༌། ཕུང་པོ་ལ་བདག་དང་བདག་གི་བ་དང་རྟག་པ་དང་བདེ་བར་སྒྲོ་འདོགས་པ་མེད་པར་དམིགས་ཡུལ་སྡུག་བསྔལ་གྱི་རྒྱུན་རིག་པ་ཙམ་ལས་ནི་བརྩེ་བ་སྙིང་རྗེ་ཆེན་པོ་སྐྱེ་བར་འགྱུར་བ་ཡིན་པའི་ཕྱིར་རོ་ཞེས་པ་ལྷའིའོ།། ལྔ་པ་ཁོང་ཁྲོ་བ་ཅན་དུ་ཐལ་བའི་རྩོད་པ་སྤོང་བ་ལ། གཞན་དག་ན་རེ། བརྩེ་བ་འདོད་ཆགས་ཀྱི་རང་བཞིན་དུ་མི་འགྱུར་བ་བདེན་མོད། ཞེ་སྡང་གི་རང་བཞིན་དུ་ནི་འགྱུར་བ་ཉིད་དོ་ཞེ་ན། བཤད་པ། གཏི་མུག་ཉེས་པའི་རྩ་བ་སྟེ། །དེ་ཡང་སེམས་ཅན་འཛིན་པ་ཡིན།། དེ་མེད་ཉེས་རྒྱུ་ལས་ཁྲོ་མིན། །དེས་ན་བརྩེ་བ་ཉེས་མེད་འདོད།། ༡༩༩ ཅེས་སྨོས་ཏེ། འདི་ལྟར་གཏི་མུག་ནི་འདོད་ཆགས་དང་ཞེ་སྡང་ལ་སོགས་པ་ཉེས་པ་ཐམས་ཅད་ཀྱི་རྩ་བ་སྟེ། དེ་ཡང་ཕུང་པོ་ལ་སེམས་ཅན་དུ་འཛིན་པའི་རྨོངས་པ་ཡིན་ལ། ཕུང་པོ་ལ་སེམས་ཅན་དུ་འཛིན་པའི་གཏི་མུག་དེ་མེད་པའི་ཕྱིར། འདོད་ཆགས་དང་བྲལ་བ་རྣམས་ཉེས་པ་གཏི་མུག་གི་རྒྱུ་ལས་སེམས་ཅན་ལ་ཁྲོ་བ་མ་ཡིན་ཏེ། ཕུང་པོ་ལ་སེམས་ཅན་དུ་འཛིན་པ་མེད་པའི་ཕྱིར་རོ། །དེས་ན་བརྩེ་བ་སྙིང་རྗེ་ཆེན་པོ་ལ་ཉེས་པ་ཞེ་སྡང་སོགས་མེད་པར་འདོད་པ་ཡིན་ནོ་ཞེས་པ་རྒྱན་གྱིའོ།། དྲུག་པ་གྲོལ་བ་མེད་པར་ཐལ་བའི་རྩོད་སྤང་ལ། གཞན་དག་ན་རེ། འདོད་ཆགས་དང་བྲལ་བ་རྣམས་ལ་སྔོན་གྱི་ལས་ཀྱིས་འཕངས་པའི་ལུས་ཀྱི་གཞན་དབང་ཅན་ཡིན་པའི་ཕྱིར། འཁོར་བ་ལས་གྲོལ་བ་ཉིད་མ་ཡིན་ཅེ་ན། བཤད་པ། གྲོལ་མེད་མ་ཡིན་སྔོན་འདུ་བྱེད། །ཟད་ནས་གཞན་མཚམས་མི་སྦྱོར་ཕྱིར།། འདུ་བྱེད་ནུས་པ་མ་ཟད་ན། །གང་དེ་གནས་པ་ཉེས་མེད་ཉིད།། ༢༠༠ ཅེས་སྨོས་ཏེ། དགྲ་བཅོམ་པ་རྣམས་ལས་ཀྱིས་འཕངས་པའི་དབང་གིས་གནས་པ་ཡིན་ཀྱང་འཁོར་བ་ལས་གྲོལ་བ་མེད་པ་མ་ཡིན་ཏེ།

སྔོན་གྱི་འདུ་བྱེད་ལས་ཀྱི་ནུས་པ་ཟད་ནས་སྲིད་པ་གཞན་དུ་ཉིང་མཚམས་མི་སྦྱོར་བའི་ཕྱིར་རོ། །འདུ་བྱེད་དགེ་བའི་ལས་ཀྱི་ནུས་པ་མ་ཟད་པའི་བྱང་ཆུབ་སེམས་དཔའ་གང་ཡིན་པ་དེ་སྙིང་རྗེའི་དབང་གིས་འཁོར་བར་གནས་པ་ལ་སྐྱོན་ཡོད་པ་མ་ཡིན་ཏེ། འཁོར་བའི་ཉེས་པས་གོས་པ་མེད་པ་ཉིད་ཀྱི་ཕྱིར་རོ་ཞེས་པ་ལྷ་རྒྱན་གཉིས་ཀའིའོ།། གལ་ཏེ་སྙིང་རྗེའི་དབང་གིས་འཁོར་བར་གནས་པ་ཡིན་ན། སྙིང་རྗེ་ལ་རྒྱུན་ཆད་མེད་པས་འཁོར་བར་རྒྱུན་དུ་གནས་པར་འགྱུར་རོ་ཞེ་ན། བཤད་པ། སྙིང་རྗེ་དམན་པ་ཉིད་ཕྱིར་ཡང༌། །གནས་པའི་འབད་རྩོལ་ཆེན་པོ་མེད།། གང་དག་བརྩེ་བ་ཆེན་པོ་པ། །གཞན་གྱི་ངོར་ནི་བཞུགས་པ་ཡིན།། ༢༠༡ ཅེས་སྨོས་ཏེ། འཕགས་པ་ཉན་ཐོས་དང་རང་སངས་རྒྱས་དགྲ་བཅོམ་པ་རྣམས་ནི་སྙིང་རྗེ་དམན་པ་ཉིད་ཀྱི་ཕྱིར་དང༌། འདུ་བྱེད་ཀྱི་ལས་ཀྱང་ཟད་པར་འགྱུར་བའི་ཕྱིར། སེམས་ཅན་གྱི་དོན་དུ་འཁོར་བར་ཡུན་རིང་དུ་གནས་པའི་འབད་རྩོལ་ཆེན་པོ་མེད་ལ། སངས་རྒྱས་དང་བྱང་ཆུབ་སེམས་དཔའ་གང་དག་བརྩེ་བ་ཆེན་པོ་དང་ལྡན་པ་སེམས་ཅན་ལ་མཆོག་ཏུ་མཉེས་གཤིན་པ་བྱང་ཆུབ་ཏུ་སེམས་བསྐྱེད་པ་སྔོན་དུ་སོང་བ་ཅན་དེ་དག་འཁོར་བར་གདུལ་བྱ་གཞན་གྱི་ངོར་ནི་བཞུགས་པ་ཡིན་ནོ་ཞེས་པ་ལྷ་རྒྱན་གཉིས་ཀའིའོ།། གཉིས་པ་ཞི་བའི་རྣམ་པ་བཤད་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ།། དང་པོ་ནི། གཞན་དག་ན་རེ། གལ་ཏེ་འཇིག་ཚོགས་ལྟ་བྲལ་ཕྱིར། །ལམ་དང་པོར་ནི་སྲིད་མེད་འགྱུར།། ཞེས་སྨོས་ཏེ། གལ་ཏེ། གཏི་མུག་ཉེས་པའི་རྩ་བ་སྟེ། །དེ་ཡང་སེམས་ཅན་འཛིན་པ་ཡིན།།ཅེས་བཤད་པ་མི་རིགས་སོ། །གང་གི་ཕྱིར་འཇིག་ཚོགས་ལ་ལྟ་བ་དང་བྲལ་བ་དེའི་ཕྱིར་ཟག་པ་མེད་པའི་ལམ་གསུམ་གྱི་དང་པོ་མཐོང་ལམ་ལ་གནས་པའི་འཕགས་པ་རྒྱུན་དུ་ཞུགས་པ་ལ་ནི་ཡང་སྲིད་མེད་པར་འགྱུར་རོ།། འདི་ལྟར་འཇིག་ཚོགས་སུ་ལྟ་བ་དང༌། ཐེ་ཚོམ་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་སྤངས་པས་རྒྱུན་དུ་ཞུགས་པར་འགྱུར་བ་ཡིན་ལ།

དེས་ན་ལམ་གཞན་དོན་མེད་པར་འགྱུར་རོ་ཞེ་ན། བཤད་པ། ལྷན་ཅིག་སྐྱེས་པ་མ་སྤངས་ཕྱིར། །སྤངས་ནའང་སྲིད་པ་ག་ལ་ཡོད།། ༢༠༢ ཅེས་སྨོས་ཏེ། འཕགས་པ་རྒྱུན་དུ་ཞུགས་པ་རྣམས་ཀྱིས་ནི་འཇིག་ཚོགས་སུ་ལྟ་བ་མཐའ་དག་སྤངས་པ་ནི་མ་ཡིན་ཏེ། ཀུན་བརྟགས་པའི་བདག་ཏུ་འཛིན་པ་ཙམ་སྤངས་པ་ཡིན་གྱི། འཇིག་ལྟ་ལྷན་ཅིག་སྐྱེས་པ་མ་སྤངས་པའི་ཕྱིར། ལྷན་ཅིག་སྐྱེས་པའི་འཇིག་ལྟ་སྤངས་ནའང་སྲིད་པར་སྐྱེ་བ་ག་ལ་ཡོད། དེས་ན་འཇིག་ཚོགས་སུ་ལྟ་བ་ལ། ཀུན་བཏགས་དང༌། ལྷན་སྐྱེས་གཉིས་ལས། ཀུན་བརྟགས་ནི་གྲུབ་མཐའ་ངན་པས་བཏགས་པའི་རྟག་པའི་བདག་ལ་སོགས་པ་འཛིན་པ་ཡིན་ལ། ལྷན་སྐྱེས་ནི་སེམས་ཅན་ཐམས་ཅད་ཀྱི་ཐོག་མ་མེད་པ་ནས་ངའོ་ཞེས་འཛིན་པའོ།། གཉིས་པ་རྒྱས་པར་བཤད་པ་ནི། བདེ་བར་གྱུར་པའམ་སྡུག་བསྔལ་བར། །མ་གྱུར་ཅིག་ཅེས་འདོད་པ་ན།། ངའོ་སྙམ་པའི་བློ་གང་དེ། །སེམས་ཅན་ལ་ལྟ་ལྷན་ཅིག་སྐྱེས།། ༢༠༣ ཇི་སྐད་བཤད་པ་ལྟར་འཕགས་པ་རྒྱུན་དུ་ཞུགས་པ་རྣམས་ཀྱིས་འཇིག་ལྟ་ལྷན་སྐྱེས་སྤངས་པ་མ་ཡིན་ཏེ། བདག་བདེ་བར་གྱུར་ཅིག་ཅེས་པའམ། སྡུག་བསྔལ་བར་མ་གྱུར་ཅིག་ཅེས་མངོན་པར་འདོད་པའི་རྣམ་པ་ཅན་གྱི་ངའོ་སྙམ་པའི་བློ་ཐོག་མ་མེད་པའི་བག་ཆགས་ཀྱི་དབང་གིས་སྐྱེས་པ་གང་ཡིན་པ་དེ་ཡོད་པའི་ཕྱིར་དང༌། བློ་དེ་ཡང་སེམས་ཅན་ལ་ལྟ་བའི་འཇིག་ལྟ་ལྷན་ཅིག་སྐྱེས་པ་ཡིན་པའི་ཕྱིར་རོ། །དེའི་གཞུང་འཛུགས་པར་བྱ་བའི་ཕྱིར། ང་ཞེས་མཐོང་བ་མེད་པར་ནི། །འགའ་ཡང་བདག་ལ་ཆགས་མ་ཡིན།། བདག་ལ་སྲེད་པ་མེད་པར་ཡང༌། །བདེ་བ་འདོད་པས་མངོན་རྒྱུག་མིན།། ༢༠༤ ཅེས་སྨོས་ཏེ། འཕགས་པ་རྒྱུན་དུ་ཞུགས་པ་རྣམས་ཀྱིས་བདག་ལྟ་ལྷན་ཅིག་སྐྱེས་པ་སྤངས་པ་ཡིན་པ་དེའི་ཚེ་ངའོ་ཞེས་མཐོང་བའི་བདག་ཏུ་ལྟ་བ་མེད་པར་ནི་དེའི་ཕྱིར་འགའ་ཡང་བདག་ལ་ཆགས་པ་མ་ཡིན་པར་འགྱུར་ལ། བདག་ལ་ཆགས་ཤིང་སྲེད་པ་མེད་པར་ཡང་བདག་བདེ་བར་འདོད་པས་ཡང་སྲིད་དུ་མངོན་པར་རྒྱུག་པ་མ་ཡིན་ནོ།

།དེའི་ཕྱིར་བདག་ལྟ་ལྷན་ཅིག་སྐྱེས་པ་མ་སྤངས་པའོ། །འདིས་ནི་སེམས་ཅན་དུ་ལྟ་བ་འཁོར་བ་པར་བསྟན་པའི་ཕྱིར། སེམས་ཅན་དུ་ལྟ་བ་མཐའ་དག་སྤངས་པ་ལས་གདོན་མི་ཟ་བར་ཐར་བ་འགྱུར་བས་ཞི་བའི་རྣམ་པའོ་ཞེས་པ་ལྷ་རྒྱན་གཉིས་ཀའིའོ།། གསུམ་པ་གྱ་ནོམ་པའི་རྣམ་པ་བཤད་པ་ལ་གཉིས། བདག་རྟག་པ་གྱ་ནོམ་ཡིན་པ་དགག བརྗོད་དུ་མེད་པའི་བདག་གྱ་ནོམ་ཡིན་པ་དགག་པའོ།། དང་པོ་ནི། གཞན་དག་ན་རེ། འཁོར་བར་བཅིངས་པ་དང་དེ་ལས་ཐར་པ་མེད་པར་འགྱུར་ཏེ། བཅིངས་པ་པོ་དང༌། གྲོལ་བ་པོའི་བདག་རྟག་པ་མེད་པའི་ཕྱིར། དཔེར་ན་ལྷ་སྦྱིན་ལྕགས་སྒྲོག་གིས་བཅིངས་པ་ལྟ་བུའོ། །དེས་ན་འཆིང་གྲོལ་གྱི་གཞིར་གྱུར་པའི་བདག་རྟག་པ་ཡོད་དེ། བཅིངས་པ་ལས་གྲོལ་བ་ཡོད་པའི་ཕྱིར། དཔེར་ན་ལྷ་སྦྱིན་ལྕགས་སྒྲོག་ལས་གྲོལ་བ་བཞིན་ནོ་ཞེ་ན། བཤད་པ། སྡུག་བསྔལ་སྐྱེ་བའི་རྒྱུ་ཉིད་ནི། །འཆིང་ཡིན་རྟག་ལ་དེ་གང་ལས།། སྡུག་བསྔལ་མི་སྐྱེ་རྒྱུ་ཉིད་ནི། །ཐར་ཡིན་རྟག་ལ་དེ་གང་ལས།། ༢༠༥ ཞེས་སྨོས་ཏེ། འཁོར་བའི་སྡུག་བསྔལ་སྐྱེ་བའི་རྒྱུ་ཉིད་ཡིན་ན་ནི་འཁོར་བར་འཆིང་བྱེད་ཡིན་པ་ལས། བདག་རྟག་པ་ལ་འཆིང་བ་དེ་གང་ལས་ཡོད་དེ་མེད་པར་ཐལ། སྡུག་བསྔལ་སྐྱེད་བྱེད་ཀྱི་རྒྱུ་མ་ཡིན་པའི་ཕྱིར་ཏེ། རྗེས་སུ་འགྲོ་བ་དང་ལྡོག་པ་མེད་པའི་ཕྱིར་རོ། །དེ་བཞིན་དུ་སྡུག་བསྔལ་མི་སྐྱེད་པའི་རྒྱུ་ཉིད་ཡིན་ན་ནི་ཐར་པ་ཡིན་པ་ལས། བདག་རྟག་པ་དེ་ལ་ཐར་པ་དེ་གང་ལས་ཡོད་དེ་མེད་པར་ཐལ། སྡུག་བསྔལ་མི་སྐྱེད་པའི་རྒྱུ་མ་ཡིན་པའི་ཕྱིར་རོ།། གཉིས་པ་བརྗོད་དུ་མེད་པའི་བདག་གྱ་ནོམ་པ་ཡིན་པ་དགག་པ་ལ། ཁ་ཅིག་ན་རེ། བདག་རྟག་པ་ལ་འཆིང་བ་དང་ཐར་པ་ཡོད་པ་མ་ཡིན་པ་ནི་བདེན་མོད་ཀྱི། རྟག་པ་དང་མི་རྟག་པ་ཉིད་དུ་བརྗོད་དུ་མེད་པའི་བདག་བཅིངས་པ་དང་ཐར་པར་ཁས་ལེན་པའི་ཕྱིར་རོ་ཞེ་ན། བཤད་པ། མི་རྟག་ཉིད་དུ་བརྗོད་མེད་གང༌། །དེ་ནི་འགའ་ཡི་རྒྱུ་མ་ཡིན།། བརྗོད་བྱ་མིན་ལའང་བཅིངས་དང་ཐར།

།ཇི་ལྟར་བུར་ཡང་ཡོད་མ་ཡིན།། ༢༠༦ ཅེས་སྨོས་ཏེ། བདག་དེ་སྐད་ཅིག་མའམ་འོན་ཏེ་མ་ཡིན་གྲང༌། མ་ཡིན་ཅེ་ན། མི་རྟག་པ་ཉིད་དུ་བརྗོད་དུ་མེད་པའི་བདག་གང་ཡིན་པ་དེ་ནི་འབྲས་བུ་འགའ་ཡི་སྐྱེད་བྱེད་ཀྱི་རྒྱུ་མ་ཡིན་པར་ཐལ་ཏེ། དེས་ན་བརྗོད་པར་བྱ་བ་མ་ཡིན་པའི་བདག་དེ་ལའང་བཅིངས་པ་དང་ཐར་པ་གཉིས་ཇི་ལྟ་བུར་ཡང་ཡོད་པ་མ་ཡིན་ནོ།། གལ་ཏེ་བདག་རྟག་པ་ཉིད་དུ་བརྗོད་པར་བྱ་བ་མ་ཡིན་པའི་ཕྱིར་སྐྱོན་མེད་དོ་ཞེ་ན། བཤད་པ། གང་གི་རང་བཞིན་འཇིག་མེད་པ། །དེ་ལ་མཁས་རྣམས་རྟག་ཅེས་བརྗོད།། དེས་ན་ངོ་ཚའི་ལྟ་བ་འདི། །སྤོངས་ལ་དེ་མི་རྟག་པར་སྨྲོས།། ༢༠༧ ཞེས་སྨོས་ཏེ། གང་གི་རང་བཞིན་འཇིག་པ་མེད་པར་གནས་པའི་ཕྱིར། བདག་དེ་ལ་རྟག་པ་ཡིན་ཅེས་བརྗོད་རིགས་པར་འགྱུར་ཏེ། གང་རང་གི་རང་བཞིན་འཇིག་པ་མེད་པར་གནས་པ་དེ་ལ་མཁས་པ་རྣམས་རྟག་ཅེས་བརྗོད་པར་མཛད་པའི་ཕྱིར། དེས་ན་རྟག་པ་དང་མི་རྟག་པ་གང་དུའང་ཁས་ལེན་མི་ནུས་པའི་གང་ཟག་གི་བདག་ཏུ་སྒྲོ་འདོགས་པའི་ལྟ་བ་ཡིན་པའི་ཕྱིར། མཁས་པའི་ཚོགས་ལ་ངོ་ཚ་བའམ་བདག་ཏུ་སྒྲོ་འདོགས་པའི་ལྟ་བ་འདི་སྤོངས་ལ་གང་ཟག་གི་བདག་དེ་ནི་མི་རྟག་པར་སྨྲོས་ལ། བྱིས་པའི་རྩེད་མོའི་རྟོག་པ་དང་འདྲ་བར་ལུང་དུ་མ་བསྟན་པའི་ཚིག་ལ་དམིགས་པས་ཅི་ཞིག་བྱ་ཞེས་ལྷའིའོ།།

སློབ་དཔོན་རྒྱན་མཛད་པ་ནི། ཅི་སྟེ་གལ་ཏེ་གཞན་དུ་མི་འགྱུར་ན། གཉིས་ཀའི་རང་བཞིན་དུ་འགྱུར་རོ་ཞེ་ན། ཞེས་ཕྱོགས་སྔ་ལ་བརྗོད་ནས། གང་གི་རང་བཞིན་འཇིག་མེད་པ། །དེ་ལ་མཁས་རྣམས་རྟག་ཅེས་བརྗོད།། དེས་ན་ངོ་ཚའི་ལྟ་བ་འདི། །སྤོངས་ལ་དེ་མི་རྟག་པར་སྨྲོས།། འཇིག་པ་ཡང་ཡིན་རྟག་པ་ཡང་ཡིན་ནོ་ཞེས་བྱ་བ་འདི་ནི་འགལ་ལོ། །གང་གི་ཕྱིར་འཇིག་པ་མེད་པ་དེ་ནི་རྟག་པ་ཡིན་ཏེ། ཞེས་གསུངས་པས་ནི་གང་ཟག་གི་བདག་རྟག་པ་དང་མི་རྟག་པ་གཉིས་ཀ་ཡིན་པ་བཀག་ནས། དེས་ན་གང་ཟག་གི་བདག་རྟག་པ་དང་མི་རྟག་པ་གཉིས་ཀར་སྨྲ་བའི་ངོ་ཚ་བའི་ལྟ་བ་འདི་སྤོངས་ལ་དེ་ནི་རྟག་པར་སྨྲོས་ཞེས་པར་སྦྱར་རོ།། བཞི་པ་ངེས་པར་འབྱུང་བའི་རྣམ་པ་ནི། ལམ་གྱི་བདེན་པའི་ཞར་ལ་འཆད་པ་ཡིན་ཏེ། ཚད་མ་རྒྱན་ལས། ìད་ནི་ལམ་གྱི་ཞར་ལ་འགོག་པའི་རྣམ་པ་ངེས་པར་འབྱུང་བ་ཉིད་བསྟན་པའི་ཕྱིར་བཤད་པ། བཤད་ཟིན་ལམ་དེ་གོམས་པ་ལས།།î ཞེས་གསུངས་པའོ།། བཞི་པ་བླང་བྱ་ལམ་གྱི་བདེན་པ་བཤད་པ་ལ་གཉིས། སྤྱིའི་དོན་དང༌། ཚིག་གི་དོན་ནོ། །དང་པོ་ནི། ལམ་གྱི་བདེན་པ་གང་ཞེ་ན། གང་ཞིག་གོམས་པ་རབ་ཀྱི་མཐར་ཕྱིན་པ་ལས་གོམས་པ་པོའི་སེམས་རྒྱུད་ལ་ཉོན་མོངས་པའི་བག་ལ་ཉལ་གཏན་ལྡོག་པར་འགྱུར་བའི་ཡེ་ཤེས་ཏེ། རྒྱས་པ་ལས། བཤད་ཟིན་ལམ་དེ་གོམས་པ་ལས། །གནས་གྱུར་་་་་་་་་་་༌། །ཅེས་གསུངས་པས་སོ།། ཡེ་ཤེས་དེའང་གང་ཞེ་ན། བདག་མེད་པར་རྟོགས་པའི་ཤེས་རབ་སྟེ། དེ་ནི་བདག་ཏུ་འཛིན་པའི་གཉེན་པོ་ཡིན་པའི་ཕྱིར་དང༌། བདག་འཛིན་དེ་ཡང་ཉོན་མོངས་པ་ཀུན་གྱི་རྒྱུ་ཡིན་པས་དེ་ཉིད་སྤངས་པ་ན་ཉོན་མོངས་པ་སྤང་བར་འགྱུར་བའི་ཕྱིར་རོ། །དེ་ལྟར་ཡང་རྒྱས་པ་ལས། བདག་དང་བདག་གིར་འཛིན་བཅས་པ། །འདུས་བྱས་སྤྱོད་ཡུལ་ཅན་ཆགས་ནི།། རྒྱུ་ཡིན་དེ་ཡི་གནོད་བྱེད་ནི། །བདག་མེད་མཐོང་བ་འགལ་བ་ཡིན།། ཅེས་གསུངས་སོ། །བདག་མེད་པ་དེའང་རྣམ་པ་གཉིས་ཏེ། གང་ཟག་དང་ཆོས་ཀྱི་བདག་མེད་པའོ། །དེའང་ཉན་ཐོས་དང་རང་སངས་རྒྱས་དག་ནི་ཉོན་མོངས་པའི་སྒྲིབ་པའི་གཉེན་པོ་ཉིད་དུ་གང་ཟག་དང་བཟུང་བ་བདག་མེད་པ་ཙམ་སྒོམ་པར་བྱེད་དེ།

དེ་ཙམ་གྱིས་རང་རང་བཞེད་དོན་མྱ་ངན་ལས་འདས་པ་འགྲུབ་པའི་ཕྱིར་རོ། །བྱང་ཆུབ་སེམས་དཔའ་རྣམས་ནི་ཤེས་བྱའི་སྒྲིབ་པའི་གཉེན་པོར་ཆོས་ཀྱི་བདག་མེད་པ་གཙོ་བོར་སྒོམ་པར་བྱེད་དེ། ཤེས་བྱའི་སྒྲིབ་པ་མ་སྤངས་པར་རྣམ་མཁྱེན་ཐོབ་པར་མི་ནུས་ལ། དེ་མ་ཐོབ་པར་གདུལ་བྱའི་སྐལ་བ་དང་འཚམས་པར་ཆོས་ཀྱི་འཁོར་ལོ་བསྐོར་བའི་སངས་རྒྱས་ཀྱི་མཛད་པ་སྒྲུབ་པར་མི་ནུས་པའི་ཕྱིར་རོ།། དེས་ན་བདག་མེད་པ་རྣམ་པ་གཉིས་གོ་རིམ་བཞིན་དུ་སྔར་ཇི་སྐད་བཤད་པ་ལྟར་བདེན་པ་བཞི་དང༌། མཚན་ཉིད་གསུམ་གྱི་སྒོ་ནས་ཚུལ་བཞིན་དུ་བསྒོམ་པ་ལས་གང་ཟག་དང་ཆོས་སུ་ལྟ་བ་དང༌། དེའི་རྒྱུ་ཅན་གྱི་ཉོན་མོངས་པ་དང༌། ཤེས་བྱའི་སྒྲིབ་པ་མ་ལུས་པར་སྤང་བར་འགྱུར་བ་ཡིན་ནོ། །བདག་མེད་པ་གཉིས་པོ་དེའང་སྒོམ་པའི་ལམ་གྱི་རིམ་པ་ཇི་ལྟ་བུ་ཞེ་ན། ཆོས་མངོན་པ་ལས། ཚུལ་གནས་ཐོས་དང་བསམ་ལྡན་པས། །སྒོམ་པ་ལ་ནི་རབ་ཏུ་སྦྱོར།། ཞེས་བཤད་པ་ལྟར་འཁོར་བ་ལས་ཡིད་འབྱུང་བ་དང་ལྡན་ཅིང༌། ཚུལ་ཁྲིམས་ལ་གནས་པའི་གང་ཟག་གིས་དང་པོར་བདེན་པ་དང༌། མཚན་ཉིད་གསུམ་གྱི་གནས་ལུགས་ལ་མཁས་པའི་ཕྱིར་དུ་དེ་དག་སྟོན་པའི་གསུང་རབ་ལ་ཐོས་པ་བྱེད་དོ། །དེའི་འོག་ཏུ་ཐོས་པའི་དོན་ལ་རིགས་པས་ཚུལ་བཞིན་དུ་དཔྱོད་ཅིང་སེམས་པར་བྱེད་དོ། །དེའི་འོག་ཏུ་བསམ་པའི་དོན་ལ་རྩེ་གཅིག་ཏུ་འདྲིས་པས་སྒོམ་པར་བྱེད་དོ། །དེ་ལྟར་གོམས་པ་རབ་ཀྱི་མཐར་ཕྱིན་པ་ལས། གོམས་པ་པོའི་སེམས་རྒྱུད་གཉེན་པོ་ཡེ་ཤེས་ཀྱི་ངང་དུ་གྱུར་པས་དེའི་མི་མཐུན་ཕྱོགས་ལས་དང་ཉོན་མོངས་པ་མ་ལུས་པ་འགག་པར་འགྱུར་ལ། དེ་དག་འགགས་པས་དེའི་རྒྱུ་ཅན་གྱི་སྐྱེ་བ་འགག་གོ །དེ་ལྟར་ན་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་ཀྱི་འཇུག་པ་ཉེ་བར་ཞི་སྟེ་ཐར་པའི་གོ་འཕང་ཐོབ་པར་འགྱུར་རོ།། གཞན་དག་ན་རེ། གཉེན་པོས་སྤང་བྱ་སྤོང་བ་མི་འཐད་དེ། འདས་པ་དང་ད་ལྟ་བའི་ཉོན་མོངས་པ་དང༌། བདེན་འཛིན་དག་ནི་སྐྱེས་ཟིན་པའི་ཕྱིར་སྤོང་བར་མི་ནུས་ལ།

མ་འོངས་པ་རྣམས་ནི་མ་སྐྱེས་པའི་ཕྱིར་སྤང་མི་དགོས་སོ། །དེའི་ཕྱིར་གཉེན་པོས་སྤང་བྱ་སྤངས་པའི་ཐར་པ་མེད་དོ་ཞེ་ན། དེ་ནི་མ་ཡིན་ཏེ། འདི་ལྟར་སྤང་བྱའི་རྣམ་པ་རེ་རེ་ལའང་ལམ་བཞི་བཞི་སྟེ། སྦྱོར་བ་དང༌། བར་ཆད་མེད་པ་དང༌། རྣམ་པར་གྲོལ་བ་ དང༌། ཁྱད་པར་གྱི་ལམ་མོ། །ལམ་དང་པོས་ནི་སྤང་བྱ་མགོ་གནོན་པར་བྱེད་ཅིང༌། བར་ཆད་མེད་པའི་ལམ་དངོས་སུ་འདྲེན་པར་བྱེད་དོ། །གཉིས་པས་ནི་རང་སྐྱེས་པ་དང་སྤང་བྱ་འགག་པ་དུས་མཉམ་པར་བྱེད་དོ། །གསུམ་པས་ནི་དེའི་མཇུག་ཐོགས་སུ་སྐྱེས་པའི་ལམ་སྐད་ཅིག་མ་གཅིག་གོ །བཞི་པས་ནི་ཕྱིན་ཆད་སྐྱེས་པའི་ལམ་ཐམས་ཅད་དོ། ། དང་པོས་སྤང་བྱ་ཉམས་སྨོད་པར་བྱེད། གཉིས་པས་དྲུངས་འབྱིན། གསུམ་པས་རྣམ་གྲོལ་མངོན་དུ་བྱེད། བཞི་པས་སྤང་བྱ་ཐག་སྲིང་བར་བྱེད་པའོ། །སྤང་བྱ་ཡང་གཉིས། མངོན་འགྱུར་དང༌། ས་བོན་ནོ། །དང་པོ་ནི་སྤོང་བ་མ་ཡིན་ཏེ། འདས་པ་འགགས་པའི་ཕྱིར་དང༌། ད་ལྟ་བ་དང་ལམ་མཉམ་དུ་མི་འཇུག་པའི་ཕྱིར་དང༌། མ་འོངས་པ་ནི་མ་སྐྱེས་པས་ཉེས་པ་བསྐྱེད་མི་ནུས་པའི་ཕྱིར་སྤང་མི་དགོས་སོ།། དེས་ན་ས་བོན་ཉིད་སྤོང་བ་ཡིན་ནོ། །ས་བོན་དེའང་མ་འོངས་པ་སྤོང་གི །འདས་པ་དང་ད་ལྟ་བ་རྣམས་ནི་མ་ཡིན་ཏེ། སྐྱེས་ཟིན་པས་སྤོང་བར་མི་ནུས་པའི་ཕྱིར་ཏེ། རྒྱས་པ་ལས། མ་ཚང་མེད་རྒྱུ་དེ་ལ་ནི། །འབྲས་བུ་གང་གི་བཟློག་པར་ནུས། །ཞེས་གསུངས་པས་སོ། །མ་འོངས་པ་ནི་གཉེན་པོས་སྤང་བྱ་སྐྱེ་འགྱུར་གྱི་ས་བོན་སྐྱེ་བའི་གོ་བཀག་པའི་སྒོ་ནས་སྤོང་བར་ནུས་པ་ཡིན་ཏེ། རྒྱས་པ་ལས། སྐྱེ་འདོད་ཉེས་པ་བཅོམ་པའི་ཕྱིར། །གང་ཡང་སྐྱོན་རྣམས་འགོག་བྱེད་པ།། དེ་སྐྱེ་ལས་ལ་ནུས་འགྱུར་གྱི། །ཇི་ལྟར་བྱས་པ་ཉམས་པར་འགྱུར།། ཞེས་གསུངས་པས་སོ། །དེས་ན་ས་བོན་མ་འོངས་པ་སྐྱེ་བ་མ་བཀག་ན་དེ་དག་ལས་ཉོན་མོངས་པ་དག་སྐྱེ་བར་འགྱུར་ལ། ཉོན་མོངས་པ་ལས་ཀྱང་ཉེས་པ་སྣ་ཚོགས་སྐྱེ་བར་འགྱུར་བས་དེ་དག་སྤང་དགོས་ཤིང༌།

དེ་སྤངས་པས་སྤང་བྱ་མངོན་གྱུར་མ་འོངས་པ་དག་ཀྱང་སྤང་བར་འགྱུར་ཏེ། རྒྱུ་ལོག་ན་འབྲས་བུ་ལྡོག་པར་འགྱུར་བའི་ཕྱིར་རོ།། དེས་ན་ས་བོན་སྤང་བའི་གཉེན་པོ་ལས་ལོགས་སུ་མངོན་འགྱུར་སྤོང་བའི་གཉེན་པོ་བསྒོམ་མི་དགོས་ཏེ། རྒྱས་པ་ལས། གཉིས་ཟད་དོན་དུ་འབད་ན་ཡང༌། །ལས་ཟད་དུབ་པ་དོན་མེད་ཡིན། །ཅེས་གསུངས་སོ།། གང་ཡང་མདོ་ལས། འདོད་ཆགས་ཀྱི་གཉེན་པོར་མི་སྡུག་པ་དང༌། ཞེ་སྡང་གི་གཉེན་པོར་བྱམས་པ་དང༌། གཏི་མུག་གི་གཉེན་པོར་རྟེན་ཅིང་འབྲེལ་བར་འབྱུང་བ་བསྒོམ་པར་གསུངས་པ་དེ་དག་མ་འོངས་པ་ལ་དགོངས་ནས་མངོན་འགྱུར་སྐྱེ་བའི་གཉེན་པོ་ཡིན་ཀྱང་ས་བོན་སྤོང་བར་ནུས་པ་མིན་ཏེ། རྒྱས་པ་ལས། བྱམས་སོགས་རྨོངས་དང་འགལ་མེད་ཕྱིར། །ཤིན་ཏུ་ཉེས་པ་ཚར་གཅོད་མིན། །ཅེས་གསུངས་པའི་ཕྱིར་རོ།། གལ་ཏེ་ཐོག་མ་མེད་པ་ནས་འདྲིས་པའི་ཆགས་སོགས་ཀྱང་གཉེན་པོས་འཇོམས་པ་ལྟར་གཉེན་པོ་བདག་མེད་རྟོགས་པའི་ཡེ་ཤེས་ཀྱང་ཆགས་སོགས་ཀྱིས་འཇོམས་སྲིད་པས་གཏན་དུ་གྲོལ་བའི་ཐར་པ་དོན་མེད་དོ་ཞེ་ན། དེ་ནི་མ་ཡིན་ཏེ། ཆགས་སོགས་ཀྱི་འཁྲུལ་བའི་རྐྱེན་གྱིས་ཡུལ་གྱི་གནས་ལུགས་ལས་གོལ་བས་རང་བཞིན་གྱི་སྟོབས་ཆུང་བའི་ཕྱིར་དང༌། དེ་དག་གཙང་བདེ་རྟག་སོགས་ཕྱིན་ཅི་ལོག་གི་རྒྱུ་ཅན་ཡིན་ལ། ཕྱིན་ཅི་ལོག་དེ་དག་ཀྱང་རྟོག་པས་སྒྲོ་བཏགས་པ་ཙམ་པས་གློ་བུར་བ་ཡིན་གྱི། གནས་ལུགས་ལ་མ་ཞུགས་པས་སྟོབས་ཆུང་བའི་ཕྱིར་རོ། །གནས་གྱུར་པའི་ཡེ་ཤེས་ ནི་རང་བཞིན་གྱི་སྟོབས་དང་ལྡན་པ་ཡིན་ཏེ། མི་རྟག་སྟོང་བདག་མེད་སོགས་གནས་ལུགས་ཀྱི་ཡུལ་ཅན་ཡིན་ལ། དངོས་པོ་རྣམས་ཀྱི་གནས་ལུགས་གང་ཡིན་པ་དེའང་རྣམ་པ་གཞན་དུ་བྱ་བར་མི་ནུས་པས་རང་བཞིན་གྱི་སྟོབས་དང་ལྡན་པའི་ཕྱིར་རོ། །དེས་ན་སེམས་རྒྱུད་གཉེན་པོ་ཡེ་ཤེས་ཀྱི་ངང་དུ་གྱུར་པ་ཆགས་པ་སྐྱེ་བའི་སྐབས་མེད་པ་ཡིན་ཏེ། སྣང་བྱེད་སྟོབས་ལྡན་ཉེ་བར་གནས་པའི་ཡུལ་དུ་མུན་པ་སྐྱེ་བའི་སྐབས་མེད་པ་བཞིན་ནོ།

།རྒྱས་པ་ལས། སེམས་ཀྱི་རང་བཞིན་འོད་གསལ་ཏེ། །དྲི་མ་རྣམས་ནི་གློ་བུར་ བ། །ཞེས་དང༌། འཚེ་བ་མེད་དང་ཡང་དག་དོན། །ངོ་བོ་ཉིད་ལས་ཕྱིན་ལོག་གིས། ། འབད་དུ་ཟིན་ཀྱང་མི་བཟློག་སྟེ། །བློ་ནི་དེ་ཕྱོགས་འཛིན་ཕྱིར་རོ། །ཞེས་གསུངས་པའི་ཕྱིར་རོ།། གཉིས་པ་ཚིག་གི་དོན་བཤད་པ་ལ་བཞི། བདག་མེད་རྟོགས་པ་གྲོལ་བར་རིགས་པ། བདག་འཛིན་ཅན་གྲོལ་བར་མི་རིགས། བདག་འཛིན་གྲོལ་བའི་ལུང་དགག །ལས་དང་ལུས་ཟད་པར་གྲོལ་བ་དགག་པའོ། །དང་པོ་ལ་གཉིས། གྲོལ་བའི་རྒྱུ་དངོས། དེ་ལ་རྩོད་པ་སྤང་བའོ། །དང་པོ་ནི། བཤད་ཟིན་ལམ་དེ་གོམས་པ་ལས། །གནས་གྱུར་་་་་་་་་་་་་་་་་༌།། ཅེས་སྨོས་ཏེ། ཇི་སྐད་དུ་སྔར་སྟོན་པ་བཤད་པའི་སྐབས་སུ། རྣམ་པ་དུ་མར་ཐབས་མང་ པོ། །ཡུན་རིང་དུས་སུ་གོམས་པ་ལས། །ཞེས་བྱ་བ་ལ་སོགས་པས་བཤད་ཟིན་པའི་ལམ་གང་ཡིན་པ་དེ་གོམས་པ་ལས་བདག་མེད་པར་མཐོང་བའི་ལམ་དེའི་སྒོམ་པ་ཡོངས་སུ་རྫོགས་པ་ན་ཉེས་པ་དང་བཅས་པའི་སེམས་དེ་ཤིན་ཏུ་སྐྱེ་བ་མེད་པའི་ཆོས་ཅན་གཉེན་པོའི་བདག་ཉིད་དུ་གནས་གྱུར་པའི་ཡེ་ཤེས་སུ་འགྱུར་རོ་ཞེས་ལྷའིའོ།། རྒྱན་མཛད་པ་ནི། ìསྔར་བཤད་ཟིན་པའི་ལམ་གྱི་བདེན་པ་དེ་ཉིད་གོམས་པ་ལས། གནས་སེམས་ཀྱི་རྒྱུན་ནམ་ཀུན་གཞི་དག་པར་འགྱུར་ཏེ། བདག་དང་བདག་གིར་འཛིན་པ་དང་མི་མཐུན་པ་བདག་མེད་པ་དེའི་བདག་ཉིད་དུ་གྱུར་པ་ན་ཉེས་པ་མཐའ་དག་དང་བྲལ་བར་འགྱུར་རོ།།î ཞེས་གསུངས་སོ།། གཉིས་པ་དེ་ལ་རྩོད་པ་སྤང་བ་ལ། རྩོད་པ་དང༌། ལན་གཉིས། དང་པོ་ལ། ཁ་ཅིག་ན་རེ། ་་་་་་གལ་ཏེ་གནས་གྱུར་ཀྱང༌། །ལམ་བཞིན་སྐྱོན་ནི་འབྱུང་ཞེ་ན།། ཞེས་སྨོས་ཏེ། གལ་ཏེ་རེ་ཞིག་སེམས་གཉེན་པོའི་བདག་ཉིད་དུ་གནས་གྱུར་ཀྱང༌། ཇི་ལྟར་ཉེས་པ་དང་ལྡན་པའི་སེམས་ལ་ལམ་འབྱུང་བ་བཞིན་དུ་ལམ་དང་བཅས་པའི་སེམས་རྒྱུད་ལ་ཡང་སྐྱོན་ཉེས་པ་ནི་སླར་ཡང་འབྱུང་ཞིང་སྐྱེ་བའི་ཕྱིར། འཁོར་བ་ལ་གཏན་དུ་ངེས་པར་འབྱུང་ཞིང་གྲོལ་བ་མེད་དོ་ཞེ་ན།

གཉིས་པ་ལན་བཤད་པ་ལ་གསུམ། གནས་གྱུར་ཀྱང་ཉེས་པ་འབྱུང་བ་མི་འཐད། བྱམས་སོགས་རྨོངས་པའི་གཉེན་པོར་མི་འཐད། སྟོང་པ་ཉིད་ཀྱི་ལྟ་བ་རྨོངས་པའི་གཉེན་པོར་སྒྲུབ་པའོ། །དང་པོ་ལ་གསུམ། ཉེས་པ་ལ་འབད་པ་མེད་པ། ཉེས་པས་འབད་དུ་ཟིན་ཀྱང་མི་བཟློག་པ། ཆགས་སྡང་གཉིས་སྤང་གཉེན་དུ་མི་འགྱུར་བའོ། ། དང་པོ་ལ་གཉིས། ཉེས་པ་སྐྱེད་པའི་ནུས་པ་མེད་པ། ཡོད་ཀྱང་ཡུན་དུ་མི་གནས་པའོ། ། དང་པོ་ལ་གཉིས། ཡུལ་དང་ཡུལ་ཅན་གྱི་རང་བཞིན། རང་བཞིན་དང་རང་བཞིན་མ་ཡིན་པའི་ཁྱད་པར་རོ། །དང་པོ་ནི། མ་ཡིན་ནུས་པ་མེད་ཕྱིར་རོ།། ༢༠༨ ཞེས་སྨོས་ཏེ། ལམ་གོམས་པའི་སེམས་རྒྱུད་ལ་འདོད་ཆགས་ལ་སོགས་པའི་ཉེས་པ་སླར་ཡང་སྐྱེ་བ་མ་ཡིན་ཏེ། ཉེས་པ་རྣམས་གཉེན་པོས་བཅོམ་ནས་སླར་སྐྱེ་བའི་ནུས་པ་མེད་པའི་ཕྱིར་རོ། །བདག་མེད་རྟོགས་པའི་ཤེས་རབ་སོགས་སེམས་ཀྱི་ཡོན་ཏན་ནི་སེམས་ཀྱི་རང་བཞིན་ཡིན་པའི་ཕྱིར་དང༌། ཉེས་པ་ཉམས་ཏེ་ལས་བཟློག་པའི་ཕྱིར་རོ།། དེ་ཡང་ཇི་ལྟར་ཞེ་ན། བཤད་པ། རྣམ་ཤེས་ཡུལ་འཛིན་པ་ཡི་ཆོས། །ཇི་ལྟར་ཡོད་དང་འཛིན་པ་དང༌།། ཡོད་པ་ཡི་ནི་བདག་ཉིད་དེ། །འདི་ཡི་སྐྱེད་པར་བྱེད་པའང་ཡིན།། ༢༠༩ རང་བཞིན་འདི་ཡིན་་་་་་་་་་་་་་་་༌།། ཅེས་སྨོས་ཏེ། འདི་ལྟར་ཡོན་ཏན་སེམས་ཀྱི་རང་བཞིན་ཡིན་ཀྱང་ཉེས་པ་སེམས་ཀྱི་རང་བཞིན་མ་ཡིན་ཏེ། རྣམ་པར་ཤེས་པ་ཡུལ་འཛིན་པའི་རང་བཞིན་ནམ་ཆོས་ནི། ཡུལ་དེ་གནས་ཚུལ་ལ་ཇི་ལྟར་ཡོད་པ་དེ་ལྟར་འཛིན་པ་ཡིན་པ་དང༌། ཡུལ་གྱི་རང་བཞིན་ཀྱང་རང་ཉིད་ཅི་ལྟར་ཡོད་པ་ཡི་ནི་བདག་ཉིད་ཡིན་པ་དེ་ལྟར་རང་གི་ཡུལ་ཅན་རྣམ་པར་ཤེས་པ་འདི་ལ་རྣམ་པ་གཏོད་པའི་སྒོ་ནས་སྐྱེད་པར་བྱེད་པ་དང་རྟོགས་པར་བྱ་བའང་ཡིན་ནོ། ། དེས་ན་ཡུལ་ནི་མི་རྟག་པ་དང༌། བདག་མེད་ལ་སོགས་པ་བཅུ་དྲུག་གི་རང་བཞིན་ཡིན་ལ། དེ་ལྟ་བུའི་རྟོགས་པ་ནི་ཆོས་བདག་མེད་པར་རྟོགས་པའི་ཡེ་ཤེས་ཀྱི་རང་བཞིན་ཡིན་པས། ཡུལ་དང་ཡུལ་ཅན་གྱི་རང་བཞིན་ནི་འདི་ལྟ་བུ་ཡིན་ནོ།།

གཉིས་པ་རང་བཞིན་དང༌། རང་བཞིན་མ་ཡིན་པའི་ཁྱད་པར་བཤད་པ་ནི། ་་་་་་་་་་་་་་འདི་ལས་ཏེ། །རྐྱེན་གཞན་གྱིས་ནི་གོལ་འགྱུར་ཞིང༌།། ལྡོག་པ་ལ་ནི་རྐྱེན་ལ་ལྟོས། །མི་བརྟན་སྦྲུལ་གྱི་བློ་བཞིན་ནོ།། ༢༡༠ ཞེས་སྨོས་ཏེ། དེའི་ཕྱིར་བདག་མེད་པའི་ལྟ་བ་དེ་ནི་སེམས་ཀྱི་རང་བཞིན་ཡིན་ལ། འདི་ལས་རྟག་བདག་ལ་སོགས་པ་འཛིན་པ་དེ་གློ་བུར་དུ་འཁྲུལ་པའི་རྐྱེན་གཞན་གྱིས་ནི་བདག་ཏུ་ལྟ་བར་གོལ་བར་འགྱུར་ཞིང༌། འཁྲུལ་པ་དེ་དག་ལྡོག་ཅིང་སྤོང་བ་ལ་ནི་གནོད་བྱེད་ཀྱི་ཚད་མ་གཉེན་པོ་གོམས་པའི་རྐྱེན་ལ་བལྟོས་པའི་ཕྱིར་ན། རྩ་བ་མེད་པ་དང་མི་བརྟན་པ་དང་རང་བཞིན་ཡིན་ཏེ། དཔེར་ན་ཐག་ཁྲ་ལ་སྦྲུལ་དུ་འཁྲུལ་པའི་བློ་བཞིན་ནོ་ཞེས་པ་རྒྱན་གྱིའོ། །དེའི་ཕྱིར། སེམས་ཀྱི་རང་བཞིན་འོད་གསལ་ཏེ། །དྲི་མ་རྣམས་ནི་གློ་བུར་བ།། དེ་ཕྱིར་སྔར་ཡང་ནུས་མེད་རྣམས། །དེ་བདག་གྱུར་ལ་ཕྱིས་ནུས་མེད།། ༢༡༡ ཅེས་སྨོས་ཏེ། བདག་མེད་པར་རྟོགས་པའི་སེམས་ཀྱི་རང་བཞིན་ནམ་གནས་ལུགས་དེ་ནི་རྟག་པ་དང་སྒྲོ་འདོགས་པ་ལ་སོགས་པའི་མུན་པ་དང་བྲལ་བའི་འོད་གསལ་བ་ཡིན་ཏེ། མི་རྟག་པ་དང་བདག་མེད་པ་ལ་སོགས་པ་བདེན་བཞིའི་རྣམ་པ་བཅུ་དྲུག་པོ་ཇི་ལྟ་བར་མཐོང་བའི་ཕྱིར་བདག་ཏུ་ཆགས་པ་ལ་སོགས་པའི་དྲི་མ་རྣམས་ནི་སེམས་ཀྱི་རང་བཞིན་མ་ཡིན་ཏེ། འཁྲུལ་པའི་དབང་གིས་སེམས་རྒྱུད་ལ་གློ་བུར་དུ་བྱུང་བའི་ཕྱིར། སེམས་ཀྱི་རང་བཞིན་མ་ཡིན་པ་དང་གློ་བུར་བ་ཡིན་པ་དེའི་ཕྱིར། འདོད་ཆགས་ལ་སོགས་པའི་དྲི་མ་རྣམས་སྔར་ཐོས་བསམ་གྱིས་ཕུང་པོ་བདག་མེད་པར་གཏན་ལ་འབེབས་པའི་དུས་སུའང་བདག་མེད་རྟོགས་པ་ལ་གནོད་པའི་ནུས་པ་མེད་པ་དང༌། ཕྱིས་སེམས་རྒྱུད་བདག་མེད་པར་རྟོཌ་པའི་ལམ་དེའི་བདག་ཉིད་དུ་གནས་གྱུར་པ་ལ་ཡང་གནོད་པར་ནུས་པ་མེད་དོ།། གཉིས་པ་ནུས་པ་ཡོད་ཀྱང་ཡུན་དུ་མི་གནས་པར་བཤད་པ་ནི། གཞན་དག་ན་རེ། དད་པ་ལ་སོགས་པ་ཞེན་པའི་དགྲ་བཅོམ་པ་ཉམས་པར་བཤད་པ་མ་ཡིན་ནམ།

དེས་ན་ཇི་ལྟར་སྐྱོན་རྣམས་སླར་མི་སྐྱེ་བ་ཡིན་ཅེ་ན། བཤད་པ། ནུས་ཡོད་ན་ཡང་གནོད་པ་ཅན། །བསྐྱེད་ནུས་སྙིང་པོ་ཅན་དངོས་ལ།། ཡུན་དུ་གནས་ནུས་ཡོད་མིན་ཏེ། །ས་རློན་ལ་ནི་མེ་བཞིན་ནོ།། ༢༡༢ ཞེས་སྨོས་ཏེ། གལ་ཏེ་སྐྱོན་སྐྱེ་བའི་ནུས་པ་ཅུང་ཟད་ཡོད་དུ་ཆུག་ན་ཡང་ཉེས་པའི་ཚོགས་ལ་གནོད་པ་ཅན་གྱི་བདག་མེད་པར་རྟོགས་པའི་གཉེན་པོ་བསྐྱེད་ནུས་པའི་སྙིང་པོ་མཆོག་ཏུ་གྱུར་པ་ཅན་ཡིན་པའི་ཕྱིར། འཕགས་པ་རྒྱུན་དུ་ཞུགས་པ་ལ་སོགས་པ་འགའ་ཞིག་གི་སེམས་ཀྱི་དངོས་པོ་ལ་ཆགས་སོགས་པའི་ཉེས་པ་ཡུན་རིང་དུ་གནས་པའི་ནུས་པ་ཡོད་པ་མ་ཡིན་ཏེ། དཔེར་ན་ཆུ་འཛག་པའི་ས་རློན་པ་ལ་ནི་མེ་སྐྱེས་སུ་ཟིན་ཀྱང་ཡུན་དུ་མི་གནས་པ་བཞིན་ནོ་ཞེས་པ་རྒྱན་གྱིའོ།། གཉིས་པ་འབད་དུ་ཟིན་ཀྱང་མི་བཟློག་པར་བཤད་པ་ལ། གཞན་དག་ན་རེ། ཉེས་པའི་བདག་ཉིད་དུ་གནས་པ་ལ་ལམ་སྐྱེ་བ་དེ་དེ་ལྟར་ལམ་གྱི་བདག་ཉིད་དུ་གནས་པའི་སྐྱེས་བུ་ལ་ཡང་ཅིའི་ཕྱིར་ཉེས་པ་སྐྱེ་བར་མི་འགྱུར་ཏེ། འགལ་བ་ནི་གཉིས་ཀ་ལ་ཡོད་པའི་ཕྱིར་རོ་ཞེ་ན། བཤད་པ། འཚེ་བ་མེད་དང་ཡང་དག་དོན། །རང་བཞིན་ལ་ནི་ཕྱིན་ལོག་གིས།། འབད་དུ་ཟིན་ཀྱང་མི་བཟློག་སྟེ། །བློ་ནི་དེ་ཕྱོགས་འཛིན་ཕྱིར་རོ།། ༢༡༣

ཞེས་སྨོས་ཏེ། རྟོགས་པའི་ཡེ་ཤེས་དེ་ནི་མི་མཐུན་པའི་ཕྱོགས་ཀྱི་འཚེ་བ་ཐམས་ཅད་མེད་པ་དང༌། ཡང་དག་པའི་དོན་གྱི་རང་བཞིན་མི་འདྲ་བ་ལ་སོགས་པ་རྣམ་པ་བཅུ་དྲུག་གི་ཡུལ་ཅན་ཡེ་ཤེས་དེ་ལ་ནི་རྟག་པ་དང་བདག་ཏུ་འཛིན་པའི་ཕྱིར་ཕྱིན་ཅི་ལོག་གི་བློ་རྣམས་ཀྱིས་འབད་དུ་ཟིན་ཀྱང་སླར་མི་བཟློག་སྟེ། བློ་ནི་གཉེན་པོ་བདག་མེད་རྟོགས་པའི་ཡེ་ཤེས་དེའི་ཕྱོགས་འཛིན་ཅིང་འབད་རྩོལ་བྱེད་པའི་ཕྱིར་དང༌། ཉེས་པ་མེད་པས་བཟློག་པའི་ཕྱིར་རོ་ཞེས་པ་ལྷའིའོ།། གསུམ་པ་ཆགས་སྡང་སྤང་གཉེན་དུ་མི་འགྱུར་བ་བཤད་པ་ལ། གཞན་དག་ན་རེ། བཤད་ཟིན་ལམ་དེ་གོམས་པ་ལས། །གནས་གྱུར་ཅེས་བཤད་པ་གང་ཡིན་པ་འདི་ལ་ངེས་པ་ཡོད་པ་མ་ཡིན་ཏེ། བདག་ཏུ་ཆགས་པ་སྤོང་བའི་གཉེན་པོར་བདག་མེད་པར་མཐོང་བ་མི་རིགས་པའི་ཕྱིར། དཔེར་ན་འདོད་ཆགས་དང་ཞེ་སྡང་དག་ཕན་ཚུན་འཛིན་སྟངས་འགལ་བ་ཡིན་དུ་ཟིན་ཀྱང་གཅིག་ཤིན་ཏུ་གོམས་པ་ལས་གཞན་ཤིན་ཏུ་ཉམས་པ་མ་ཡིན་ནོ་ཞེ་ན། བཤད་པ། བདག་འཛིན་རྒྱུ་གཅིག་ཅན་ཉིད་དང༌། །རྒྱུ་དང་འབྲས་བུའི་དངོས་པོའི་ཕྱིར།། འདོད་ཆགས་ཁོང་ཁྲོ་ཕན་ཚུན་དག །ཐ་དད་ན་ཡང་གནོད་མ་ཡིན།། ༢༡༤ ཅེས་སྨོས་ཏེ། འདོད་ཆགས་དང་ཞེ་སྡང་གཉིས་ཀའང་བདག་ཏུ་འཛིན་པའི་རྒྱུ་གཅིག་ལས་སྐྱེས་པ་ཅན་ཉིད་ཡིན་པའི་ཕྱིར་དང༌། འདོད་ཆགས་རྒྱུ་དང་ཞེ་སྡང་འབྲས་བུའི་དངོས་པོར་མ་གྲུབ་པ་ཡང་སྲིད་པའི་ཕྱིར། འདོད་ཆགས་དང་ཁོང་ཁྲོ་དག་འཛིན་སྟངས་ཕན་ཚུན་ཐ་དད་པའི་འགལ་བ་ཡིན་ན་ཡང་ཕན་ཚུན་ས་བོན་རྩ་བ་ནས་འབྱིན་ནུས་ཀྱི་གནོད་བྱེད་མ་ཡིན་ནོ།། གཉིས་པ་བྱམས་སོགས་རྨོངས་པའི་གཉེན་པོར་མི་འཐད་པ་ལ་གཉིས། དངོས་དང༌། རྩོད་པ་སྤང་བའོ།། དང་པོ་ལ། ཁ་ཅིག་ན་རེ། ཞེ་སྡང་གི་གཉེན་པོར་བྱམས་པ་དང༌། འདོད་ཆགས་ཀྱི་གཉེན་པོར་མི་སྡུག་པ་དང༌། རྣམ་པར་འཚེ་བའི་གཉེན་པོར་སྙིང་རྗེ་དང༌། ཕྲག་དོག་གི་གཉེན་པོར་དགའ་བ་དང༌། ཐམས་ཅད་ཀྱི་གཉེན་པོར་བཏང་སྙོམས་ཡིན་པའི་ཕྱིར།

བྱམས་པ་ལ་སོགས་པའང་ཉེས་པའི་གཉེན་པོ་ཅིའི་ཕྱིར་མ་ཡིན་ཅེ་ན། བཤད་པ། བྱམས་སོགས་རྨོངས་དང་འགལ་མེད་ཕྱིར། །ཤིན་ཏུ་ཉེས་པ་ཚར་གཅོད་མིན།། ཉེས་ཀུན་དེ་ཡི་རྩ་བ་ཅན། །དེ་ཡང་འཇིག་ཚོགས་ལྟ་བ་ཡིན།། ༢༡༥ ཅེས་སྨོས་ཏེ། སེམས་ཅན་ལ་དམིགས་པའི་བྱམས་ལ་སོགས་པ་བསྒོམ་པ་ནི་ཉེས་པའི་རྩ་བ་ཉོན་མོངས་པ་ཅན་གྱི་རྨོངས་པ་དང་འགལ་བ་མེད་པའི་ཕྱིར། ཉེས་པ་ཆགས་སོགས་ཤིན་ཏུ་རྩ་བ་ནས་ཚར་གཅོད་པ་མ་ཡིན་ནོ། །ཁྱབ་པ་མ་ངེས་པ་མ་ཡིན་ཏེ། ཉེས་པ་ཆགས་སོགས་ཀུན་ཉོན་མོངས་ཅན་གྱི་གཏི་མུག་དེའི་རྩ་བ་ཅན་གྱི་འབྲས་བུ་ཡིན་ལ། ཉོན་མོངས་ཅན་གྱི་གཏི་མུག་དེ་ཡང་འཇིག་ཚོགས་ལ་ལྟ་བ་ཡིན་པའི་ཕྱིར། (གཉིས་པ་རྩོད་པ་སྤང་བ་ནི།) རང་གི་སྡེ་པ་ཁ་ཅིག་ན་རེ། མ་རིག་པ་ནི་སོ་སོར་རྟོག་པ་མེད་པའི་རང་བཞིན་མི་གསལ་བ་ཡིན་ལ། འཇིག་ཚོགས་སུ་ལྟ་བ་ནི་རྟོག་པའི་རང་བཞིན་མ་ཡིན་ནམ། ཇི་ལྟར་ན་མ་རིག་པ་འཇིག་ཚོགས་སུ་ལྟ་བ་ཉིད་ཅེ་ན། བཤད་པ། རིག་པའི་མི་མཐུན་ཕྱོགས་ཉིད་ཕྱིར། །སེམས་བྱུང་ཉིད་ཀྱིས་དམིགས་པའི་ཕྱིར།། ལོག་པར་དམིཌ་ཉིད་མ་རིག་པར། །གསུངས་ཕྱིར་གཞན་ནི་རིཌ་མ་ཡིན།། ༢༡༦ ཅེས་སྨོས་ཏེ། ཇི་སྐད་བཤད་པའི་མ་རིག་པ་ནི་བདག་དང་བདག་གི་བར་ལྟ་བའི་མཚན་ཉིད་ཅན་གྱི་འཇིག་ཚོགས་སུ་ལྟ་བ་ལས་དོན་གཞན་དུ་རིགས་པ་མ་ཡིན་ཏེ། བདག་མེད་པར་རྟོགས་པའི་རིག་པ་ཡེ་ཤེས་ཀྱི་མི་མཐུན་ཕྱོགས་སུ་གྱུར་པའི་འགལ་ཟླ་དངོས་ཉིད་ཡིན་པའི་ཕྱིར་དང༌། རིག་པ་བཀག་པ་ཙམ་ཡང་མ་ཡིན་ཏེ། སེམས་ལས་བྱུང་བ་ཡིན་པ་ཉིད་ཀྱིས་དམིགས་པ་དང་བཅས་པའི་ཕྱིར་ཏེ། རྟེན་དང༌། དམིགས་པ་དང༌། རྫས་དང༌། དུས་ཏེ་མཚུངས་ལྡན་ལྔས་སེམས་དང་མཚུངས་པར་ལྡན་པའི་ཕྱིར་དང༌། བདག་མེད་པར་རྟོགས་པའི་རིག་པའི་ཡེ་ཤེས་ལས་དམིགས་རྣམ་ཕྱིན་ཅི་ལོག་པར་དམིགས་པ་ཉིད་མ་རིག་པ་ཡིན་པར་བཅོམ་ལྡན་འདས་ཀྱི་མདོ་ལས་གསུངས་པའི་ཕྱིར་རོ། །ཇི་སྐད་དུ་འཕགས་པ་ཟླ་བ་སྒྲོལ་བའི་ཏིང་ངེ་འཛིན་ལས།

ìདེ་ལ་མ་རིག་པ་དང་བྲལ་བ་གང་ཞེ་ ན། ཡང་དག་པ་ཇི་ལྟ་བ་བཞིན་དུ་ཆོས་རྣམས་ལ་ལྷག་པར་སྒྲོ་འདོགས་པ་དང་བྲལ་བ་གང་ཡིན་པའོ།།î ཞེས་གསུངས་པའི་ཕྱིར་དང༌། ས་བཅུ་པའི་མདོ་ལས་ཀྱང༌། ìདེ་འཇིག་རྟེན་དུ་འབྱུང་བ་དང༌། འཇིག་པ་ལས་རྣམ་པར་ལྟ་བའི་ཚེ། འདི་སྙམ་དུ་སེམས་ཏེ། འཇིག་རྟེན་དུ་དོགས་པ་བྱུང་བ་གང་ཇི་སྙེད་པ་དེ་དག་ཐམས་ཅད་ནི་བདག་ཏུ་མངོན་པར་ཞེན་པ་ལས་བྱུང་སྟེ། བདག་ཏུ་མངོན་པར་ཞེན་པ་དང་བྲལ་ན་འབྱུང་བའང་མེད་པར་འགྱུར་རོ་སྙམ་མོ། །དེ་འདི་སྙམ་དུ་སེམས་ཏེ། བྱིས་པའི་བློ་ཅན་བདག་ཏུ་མངོན་པར་ཞེན་པ་མི་ཤེས་པའི་རབ་རིབ་ཀྱིས་བསྒྲིབས་པ་ཡོད་པ་དང་མེད་པ་ལ་མངོན་པར་འདོད་པ་ཅན་དུ་ཚུལ་བཞིན་མ་ཡིན་པའི་ཡིད་ལས་བྱུང་བ། ལམ་ལོག་པར་ཞུགས་པ། ལོག་པར་རྗེས་སུ་འབྲང་བ་དེ་དག་ནི་བསོད་ནམས་དང༌། བསོད་ནམས་མ་ཡིན་པ་དང༌། མི་གཡོ་བའི་འདུ་བྱེད་རྣམས་ཀྱང་བསོག་སྟེ། འདུ་བྱེད་དེ་དག་གིས་ཡོངས་སུ་བསྒོམས་པའི་སེམས་ཀྱི་ས་བོན་ཟག་པ་དང་བཅས་པ། ཉེ་བར་ལེན་པའི་ལས་ཀྱིས་མ་ལ་སྐྱེས་པ་དང༌། རྒ་ཤིའི་རང་བཞིན་ཀྱང་སྲིད་པ་མངོན་པར་གྲུབ་པ་འབྱུང་བ་ཉེ་བར་འགྲུབ་པ་ཡིན་ཏེ།î ཞེས་གསུངས་པའི་ཕྱིར་རོ།། ཁ་ཅིག་ན་རེ། བདག་ཏུ་མངོན་པར་ཞེན་པ་ནི་ལྟ་བ་ཡིན་ལ། དེའང་མ་རིག་པ་དང་མཚུངས་པར་ལྡན་པ་ཡིན་པས། ལྟ་བའི་སྒོ་ནས་མ་རིག་པ་ཉིད་དུ་གསུངས་པར་ཤེས་པར་བྱ་བ་ཡིན་གྱི། འཇིག་ཚོགས་སུ་ལྟ་བ་མ་རིག་པ་མིན་ནོ།། གལ་ཏེ་མ་རིག་པ་ཉིད་འཇིག་ཚོགས་སུ་ལྟ་བ་ཡིན་ན། མདོ་ལས་ལྟ་བ་དང་མཚུངས་པར་ལྡན་པའི་མ་རིག་པ་གསུངས་པའང་དོན་མེད་པར་འགྱུར་ཏེ། ལྟ་བ་མ་རིག་པ་དང་མཚུངས་ལྡན་མ་ཡིན་པའི་ཕྱིར་རོ་ཞེ་ན། བཤད་པ། འགལ་བ་གང་ཡིན་འདིར་བཤད་བྱ།། ཞེས་སྨོས་ཏེ། བཅོམ་ལྡན་འདས་ཀྱི་གསུང་འགའ་ཞིག་ཏུ་མ་རིག་པ་དང་འཇིག་ཚོགས་སུ་ལྟ་བ་མཚུངས་ལྡན་དུ་གསུངས་པ་དང་འགལ་བ་ལྟར་སྣང་བ་གང་ཡིན་པ་དེ་དང་ཉོན་མོངས་པ་ཅན་གྱི་མ་རིག་པ་འཇིག་ཚོགས་སུ་ལྟ་བ་བཤད་པའི་སྐབས་འདིར་མི་འགལ་བའི་ཚུལ་ཅི་རིགས་པར་བཤད་པར་བྱའོ།

།ཇི་སྐད་དུ། མདོ་ལས། ìལྟ་བ་དང་མཚུངས་པར་ལྡན་པའི་མ་རིག་པའོ།།î ཞེས་གང་གསུངས་པ་དེ་ནི་རྣམ་པ་ལྔས་མཚུངས་པར་ལྡན་པའི་རྫས་ཐ་དད་པར་སྟོན་པ་མ་ཡིན་གྱི། ལྟ་བ་དང་ལྡན་པའི་མ་རིག་པ་ཞེས་སྤྱི་དང་ཁྱད་པར་ཐ་དད་དུ་བཏགས་པའི་མཚུངས་ལྡན་དུ་སྟོན་པའི་ཕྱིར་ལུང་དང་འགལ་བ་ཡོད་པ་མ་ཡིན་ནོ། །དཔེར་ན་བླཀྵ་དང་ལྡན་པའི་ནགས་ཚལ་ཞེས་པ་དང༌། ལག་པ་དང་ལྡན་པའི་ལུས་ཞེས་པ་ལྟ་བུའོ། །དེས་ན་དམིགས་པ་སྤྱི་དང་འཇིག་ཚོགས་སུ་ལྟ་བ་ནི་བྱེ་བྲག་གམ་ཁྱད་པར་རོ་ཞེས་གྲུབ་བོ་ཞེས་ལྷ་རྒྱན་གཉིས་ཀའིའོ།། གསུམ་པ་སྟོང་པ་ཉིད་ཀྱི་ལྟ་བ་རྨོངས་པའི་གཉེན་པོར་བསྒྲུབ་པ་ནི། སྟོང་ཉིད་ལྟ་དང་དེ་འགལ་ཕྱིར། །དེ་ཡི་རང་བཞིན་ཉེས་ཀུན་དང༌།། འགལ་བར་རབ་ཏུ་གྲུབ་པ་ཡིན།། ༢༡༧ ཅེས་སྨོས་ཏེ། བདག་མེད་པར་མངོན་སུམ་དུ་རྟོགས་པའི་སྟོང་པ་ཉིད་ཀྱི་ལྟ་བ་དང༌། བདག་ཏུ་ལྟ་བ་དེའི་འཛིན་སྟངས་དངོས་སུ་འགལ་བའི་ཕྱིར། བདག་ཏུ་ལྟ་བ་དེའི་རང་བཞིན་གྱི་ཁྱད་པར་ཅན་དང༌། བདག་ཏུ་ལྟ་བ་ལས་བྱུང་བའི་འདོད་ཆགས་ལ་སོགས་པའི་ཉེས་པའི་ཁྱད་པར་ཀུན་དང་ལྷན་ཅིག་མི་གནས་པའི་འགལ་བ་རབ་ཏུ་གྲུབ་པ་ཡིན་ཏེ། དཔེར་ན་ཁྱད་པར་གྲང་རེག་དང་འགལ་བའི་མེ་ནི་གྲང་བའི་ཁྱད་པར་བ་མོའི་རེག་པ་དང་གྲང་འབྲས་སྤུ་ལོང་བྱེད་ལ་སོགས་པའི་རང་བཞིན་དང་འགལ་བ་ལྟ་བུའོ་ཞེས་ལྷའིའོ། ། དེས་ནི་འགོག་བདེན་གྱི་ངེས་པར་འབྱུང་བའི་རྣམ་པ་ཡང་བཤད་པ་ཡིན་ནོ་ཞེས་རྒྱན་ གྱིའོ། །དེ་ལ་གཞན་དག་ན་རེ། ཟད་མིན་སྲོག་ཆགས་ཆོས་ཉིད་ཕྱིར། །གཟུགས་སོགས་བཞིན་་་་་་་་་༌།། ཞེས་སྨྲ་སྟེ། གཉེན་པོ་གོམས་པ་ལས་ཉོན་མོངས་པ་ལྡོག་ཏུ་ཟིན་ཀྱང་ཟད་ནས་སླར་མི་སྐྱེ་བའི་ཆོས་ཅན་མིན་ཏེ། ཉོན་མོངས་ནི་སྲོག་ཆགས་རྣམས་ཀྱི་རང་བཞིན་ནམ་ཆོས་ཉིད་ཡིན་པའི་ཕྱིར། དཔེར་ན་འབྱུང་བའི་གཟུགས་དང་མེའི་དྲོད་ལ་སོགས་པ་བཞིན་ནོ་ཞེ་ན། བཤད་པ། ་་་་་་་་་་་་་་་་་་་་་མིན་མ་གྲུབ་ཕྱིར།།

གཉེན་པོའི་ཕྱོགས་དང་འབྲེལ་བ་ན། །ལྡོག་པ་དག་ཀྱང་མཐོང་ཕྱིར་རོ།། ༢༡༨ ཞེས་སྨོས་ཏེ། འདོད་ཆགས་ལ་སོགས་པའི་ཉོན་མོངས་པ་རྣམས་སྲོག་ཆགས་ཀྱི་ཆོས་ཉིད་ཡིན་པའི་རྒྱུ་མཚན་གྱིས་གཏན་མི་ཟད་པ་དེ་ནི་མིན་ཏེ། སྲོག་ཆགས་ཀྱི་ཆོས་ཉིད་དུ་མ་གྲུབ་པའི་ཕྱིར་དང༌། གློ་བུར་དུ་བསྟན་ཟིན་པའི་ཕྱིར། སྲོག་ཆགས་ལས་བྱུང་བ་ཙམ་ལ་དེའི་ཆོས་ཉིད་དུ་བརྗོད་ན་ཡང་གཏན་ཚིགས་མ་ངེས་པ་ཡིན་ཏེ། ཐག་པ་ལ་སྦྲུལ་གྱི་ཤེས་པ་བཞིན་དུ་དེ་ལས་རེས་འགའ་འབྱུང་བ་ནི་དེའི་རང་བཞིན་དུ་མི་རུང་བའི་ཕྱིར་དང༌། གཉེན་པོ་བདག་མེད་མངོན་སུམ་དུ་རྟོགས་པའི་ཕྱོགས་དང་འབྲེལ་བ་ན། འདོད་ཆགས་ལ་སོགས་པ་ལྡོག་ཅིང་འགྲིབ་པ་དག་ཀྱང་མཐོང་བའི་ཕྱིར་རོ། །དཔེར་ན་གྲང་རེག་དང་འབྲེལ་བ་ལས་རྡོ་ཚན་ལ་སོགས་པའི་དྲོ་བའི་རེག་པ་ལྡོག་པ་བཞིན་ནོ།། གཞན་དག་ནི། འདོད་ཆགས་ལ་སོགས་ལ་གཉེན་པོས་ལན་གཅིག་མེད་པར་བྱས་ཀྱང་སླར་ཡང་སྐྱེ་བར་འགྱུར་ཏེ། དཔེར་ན་གསེར་བཞུས་པ་ན་སླ་བའི་བདག་ཉིད་དུ་གྱུར་ཀྱང༌། སླར་ཡང་སྲ་བའི་བདག་ཉིད་དུ་ལོག་པ་བཞིན་ནོ་ཞེ་ན། བཤད་པ། ཉེས་པ་རྣམ་པར་འགག་པ་ནི། །སྲ་ཞིང་སླར་ཡང་སྐྱེ་མེད་དེ།། དེ་བདག་ཉིད་ཀྱི་འབྲེལ་མེད་དང༌། །ཐལ་བ་བཞིན་དུ་མ་ངེས་ཕྱིར།། ༢༡༩ ཞེས་སྨོས་ཏེ། བདག་མེད་པར་མཐོང་བའི་གཉེན་པོས་འདོད་ཆགས་ལ་སོགས་པའི་ཉེས་པ་རྣམས་བཅོམ་ནས་རྣམ་པར་འགག་པའི་སེམས་རྒྱུད་དེ་ལ་ནི་གསེར་གྱི་ཞུ་བ་མེ་དང་བྲལ་ན་སྲ་བ་སླར་སྐྱེ་བ་བཞིན་དུ་གཉེན་པོ་དང་བྲལ་བས་འདོད་ཆགས་ལ་སོགས་པ་སླར་ཡང་སྐྱེ་བ་མེད་དེ། གཉེན་པོ་ནི་སེམས་དེའི་བདག་ཉིད་ཡིན་པ་ཉིད་ཀྱིས་འབྲེལ་བ་མེད་པའི་ཕྱིར་དང༌། ཤིང་མེས་ཐལ་བར་བྱས་པ་མེ་དང་བྲལ་ཀྱང་ཐལ་བ་ཤིང་དུ་མི་ལྡོག་པ་བཞིན་དུ་གཉེན་པོ་དང་བྲལ་ཀྱང་ཉེས་པའི་རྒྱུ་བདག་ཏུ་འཛིན་པ་སྤངས་པས་འདོད་ཆགས་ལ་སོགས་པ་སླར་སྐྱེ་བར་མ་ངེས་པའི་ཕྱིར་ཞེས་པ་ལྷའིའོ།། གཉིས་པ་བདག་འཛིན་ཅན་གྲོལ་བར་མི་རིགས་པར་བཤད་པ་ལ་གཉིས།

བདག་བསྒོམ་པས་ཐར་པ་ཐོབ་པ་མི་རིགས་པ། བདག་གིར་ཞེན་པ་དང་བྲལ་བས་གྲོལ་བ་དགག་པའོ།། དང་པོ་ལ། གཞན་དག་ན་རེ། བདག་བསྒོམ་པས་ཀྱང་གྲོལ་བར་འགྱུར་ཏེ། བདག་བསམ་པར་བྱའོ་ཞེས་ལུང་ལས་འབྱུང་བའི་ཕྱིར། དེས་ན་བདག་མེད་ལྟ་བས་ཅི་བྱ་ཞེ་ན། བཤད་པ། གང་ཞིག་བདག་མཐོང་དེ་ལ་ནི། །ང་ཞེས་རྟག་ཏུ་ཞེན་པར་འགྱུར།། ཞེན་པས་བདེ་ལ་སྲེད་འགྱུར་ཏེ། །སྲེད་པས་སྐྱོན་རྣམས་སྒྲིབ་པར་བྱེད།། ༢༢༠ ཡོན་ཏན་མཐོང་བས་ཡོངས་སྲེད་པ། །ང་ཡི་ཞེས་དེའི་སྒྲུབ་བྱེད་ལེན།། དེས་ན་བདག་ལ་མངོན་ཆགས་པ། །དེ་སྲིད་དེ་ནི་འཁོར་བར་འགྱུར།། ༢༢༡ ཞེས་སྨོས་ཏེ། སེམས་ཅན་རྣམས་ལས་གང་སུ་ཞིག་བདག་ཏུ་ཞེན་ཅིང་མཐོང་བ་དེ་ལ་ནི་འཁོར་བ་ལས་གྲོལ་བ་ཡོད་པ་མ་ཡིན་ཏེ། ང་མེད་པ་ལ་ངའོ་ཞེས་རྟག་ཏུ་ཞེན་པར་འགྱུར་ལ། དེ་ལྟར་ཞེན་པས་བདག་གི་བདེ་བ་ལ་སྲེད་པ་སྐྱེ་བར་གྱུར་ཏེ། སྲེད་པས་བདག་དང་བདག་གི་བའི་སྐྱོན་རྣམས་སྒྲིབ་པར་བྱེད་ཅིང༌། དེ་ལྟར་བསྒྲིབས་པས་བདག་དང་བདག་གི་བ་ལ་ཡོན་ཏན་དུ་མཐོང་བས་དེ་ལ་ཡོངས་སུ་སྲེད་པའི་ཕྱིར་རོ། །དེ་ལྟར་ཡིན་པ་དེའི་ཕྱིར། ཁྱོད་འདོད་པའི་འདོད་ཆགས་དང་བྲལ་བ་ནི་ངའི་འོ་ཞེས་བདག་དེའི་སྒྲུབ་བྱེད་ལེན་པར་བྱེད་དོ། །དེས་ན་ཇི་སྲིད་བདག་ལ་ཞེན་ཅིང་མངོན་པར་ཆགས་པ་ཡོད་པ་དེ་སྲིད་དུ་ཁྱོད་ཀྱི་འགྲོ་བ་དེ་ནི་འཁོར་བར་འགྱུར་རོ། །དེའི་གཞུང་འཛུགས་པའི་ཕྱིར། བདག་ཡོད་ན་ནི་གཞན་དུ་ཤེས། །བདག་གཞན་ཆ་ལས་འཛིན་དང་སྡང༌།། འདི་དག་དང་ནི་ཡོངས་འབྲེལ་བས། །ཉེས་པ་ཐམས་ཅད་འབྱུང་བར་ འགྱུར།། ༢༢༢ ཞེས་སྨོས་ཏེ། སྐྱེས་བུ་གང་ལ་བདག་ཏུ་འདུ་ཤེས་པ་ཡོད་ན་ནི་དེ་ལ་བལྟོས་པའི་གཞན་དུ་འདུ་ཤེས་པ་ཡོད་ལ། དེ་ཡོད་ན་བདག་དང་གཞན་གྱི་ཆ་གཉིས་ལས་གོ་རིམ་བཞིན་དུ་འཛིན་ཅིང་ཞེན་པ་དང་ཡོངས་སུ་སྡང་བར་འགྱུར་ཞིང༌། བདག་དང་གཞན་ལ་ཆགས་པ་དང་སྡང་བ་འདི་དག་དང་ནི་ཡོངས་སུ་འབྲེལ་བའི་སྐྱོན་ལས་ཕྲག་དོག་དང་སེར་སྣ་ལ་སོགས་པའི་ཉེས་པ་ཐམས་ཅད་འབྱུང་བར་འགྱུར་རོ་ཞེས་ལྷ་རྒྱན་གཉིས་ཀའིའོ།།

གཉིས་པ་བདག་གིར་ཞེན་པ་དང་བྲལ་བས་གྲོལ་བ་དགག་པ་ལ་དྲུག །བདག་གིར་ཆགས་པ་སྤང་བ་དགག །བདག་ཏུ་ཆགས་པ་སྤང་བ་དགག །བདག་ཏུ་ཆགས་པ་སྤོང་བའི་སྒྲུབ་བྱེད་དགག །དོན་བསྡུ་བ། བདག་གི་བ་སྤང་ན་ཧ་ཅང་ཐལ་བ། དེས་ན་འཇིག་ཚོགས་ལ་ལྟ་བ་སྤང་བར་གདམས་པའོ།། དང་པོ་ལ། ཁ་ཅིག་ན་རེ། ཁོ་བོ་ཅག་གི་གྲོལ་བའི་སྐྱེས་བུ་ནི་བདག་ཆགས་པ་དང་ལྡན་པ་དེ་ལྟར་ནའང༌། བདག་གིར་ཆགས་པ་དང་བྲལ་བའི་ཕྱིར་འཁོར་བར་འཁོར་བ་མ་ཡིན་ནོ་ཞེ་ན། བཤད་པ། ངེས་པར་བདག་ལ་ཆགས་པ་ནི། །བདག་གི་ལ་ཆགས་མི་འབྲལ་ཞིང༌།། ཞེས་སྨོས་ཏེ། ངེས་པ་ཁོ་ནར་བདག་ལ་ཆགས་ཤིང་ཞེན་པའི་སྐྱེས་བུ་ནི་འཁོར་བ་ལས་གྲོལ་བ་ནི་མ་ཡིན་ཏེ། བདག་ལ་ཆགས་པ་དང་ལྡན་པ་ནི་བདག་གི་བ་ལ་ཡང་ཆགས་པ་དང་མི་འབྲལ་ཞིང་ལྡན་པའི་ཕྱིར་ཞེས་པ་རྒྱན་གྱིའོ།། གཉིས་པ་བདག་ཏུ་ཆགས་པ་སྤང་བ་དགག་པ་ལ་གསུམ། འགོག་བྱེད་ཀྱི་རིགས་པ་དངོས། ཆགས་པ་སྐྱོན་བཅས་ཡིན་པས་སྤོང་བ་དགག ཆགས་པ་སྐྱོན་བཅས་ཉིད་ཀྱང་མ་གྲུབ་པའོ།། དང་པོ་ལ། ཁ་ཅིག་ན་རེ། ཉེས་མེད་ཀྱི་བདག་མེད་པའོ། །བདག་ལ་སྤངས་པ་ཡིན་ནོ་ཞེ་ན། བཤད་པ། ཉེས་མེད་བདག་ལ་ཆགས་པ་དང༌། །བྲལ་བའི་རྒྱུ་ཡང་ཡོད་མ་ཡིན།། ༢༢༣ ཅེས་སྨོས་ཏེ། ཁྱོད་ཀྱིས་གྲོལ་བ་ཐོབ་པར་འདོད་པའི་སྐྱེས་བུ་ནི་སྡུག་བསྔལ་དང་བྲལ་བ་གཅིག་ཏུ་རྣམ་པར་འཚེ་བ་མེད་པའི་ཉེས་མེད་ཀྱི་བདག་ཡོད་པ་མ་ཡིན་པའི་ཕྱིར། བདག་ལ་ཆགས་པ་དང་བྲལ་བའི་རྒྱུ་ཡང་ཡོད་པ་མ་ཡིན་ནོ།། གཉིས་པ་ཆགས་པ་སྐྱོན་བཅས་ཡིན་པས་སྤོང་བ་དགག་པ་ལ། གཞན་དག་ན་རེ། གལ་ཏེ་ཆགས་པ་སྐྱོན་བཅས་ན།། ཞེས་སྨོས་ཏེ། གལ་ཏེ་བདག་ལ་ཉེས་པ་མེད་ཀྱང་བདག་ཏུ་ཆགས་པ་སྐྱོན་དང་བཅས་པ་ཡིན་པས་མཁས་པ་རྣམས་ཀྱིས་བོར་བར་བྱ་བ་ཡིན་ཏེ། སྦྲུལ་གྱི་སོས་ཟིན་པའི་སོར་མོ་བཞིན་ནོ་ཞེ་ན། བཤད་པ། དེ་ལས་ཅིར་གྱུར་དེ་སྤོང་འགྱུར།། འདི་ཡུལ་སུན་ཕྱུང་མེད་པར་ནི། །དེ་སྤོང་བར་ནི་ནུས་མ་ཡིན།། ༢༢༤ ཅེས་སྨོས་ཏེ། བདག་ཏུ་ཆགས་པ་སྐྱོན་དང་བཅས་པ་མཐོང་བ་དེ་ལས་ཅིར་འགྱུར་ཞེས་དྲི་བར་བྱའོ།

།གལ་ཏེ་དེ་ལྟར་མཐོང་བ་ལས་བདག་ཏུ་ཆགས་པ་དེ་སྤོང་བར་འགྱུར་རོ་ཞེ་ན། ཁྱོད་ཀྱི་གྲོལ་བ་ཐོབ་པར་འདོད་པའི་སྐྱེས་བུ་ནི་བདག་ཏུ་ཆགས་པ་འདི་ཡི་ཡུལ་བདག་གང་ཡིན་པ་དེ་ཉེས་པ་དང་བཅས་པར་མཐོང་བའི་སྒོ་ནས་མེད་པ་ཉིད་དུ་སུན་ཕྱུང་བ་མེད་པར་ནི་བདག་ཉེས་པ་མེད་པར་མཐོང་བས་བསྐྱེད་པའི་ཆགས་པ་དེ་སྤོང་བར་ནི་ནུས་པ་མ་ཡིན་ནོ། །དེའི་གཞུང་འཛུགས་པར་བྱ་བའི་ཕྱིར། ཡོན་ཏན་སྐྱོན་དང་རྗེས་འབྲེལ་བའི། །འདོད་དང་སྡང་སོགས་སྤོང་བ་ནི།། དེ་དག་ཡུལ་ལ་མ་མཐོང་བས། །ཡིན་གྱི་ཕྱི་ཚུལ་གང་གིས་མིན།། ༢༢༥ ཅེས་སྨོས་ཏེ། གཏན་ཚིགས་མ་ངེས་པ་མ་ཡིན་ནོ། །འདི་ལྟར་ཡུལ་གང་ལ་ཡོན་ཏན་དང་སྐྱོན་དེ་དག་མཐོང་བ་དང་གོ་རིམ་བཞིན་དུ་རྗེས་སུ་འབྲེལ་བར་སྐྱེས་པའི་འདོད་ཆགས་དང་ཞེ་སྡང་དང་ཕྲག་དོག་ལ་སོགས་པ་སྤོང་བ་ནི་རྒྱུ་ཡོན་ཏན་དང་སྐྱོན་དེ་དག་ཡུལ་ལ་མ་མཐོང་བས་སྤོང་བར་ཡིན་གྱི། ཡིད་ཀྱི་སྐྱོན་དག་ནི་ཕྱི་རོལ་གྱི་ཚེར་མ་འདོན་པའི་ཚུལ་གང་གི་སྒོ་ནས་སྤོང་ནུས་པ་མ་ཡིན་ནོ་ཞེས་པ་ལྷའིའོ།། དེས་ན་བདག་ཏུ་ཆགས་པ་སྐྱོན་ཅན་དུ་མཐོང་བས་བདག་ཏུ་འཛིན་པ་མ་ཡིན་གྱི། བདག་གི་ཡོན་ཏན་མཐོང་བ་ལས་ཆགས་པ་སྐྱེ་བ་བདག་ལ་ཡོན་ཏན་དུ་མཐོང་བ་སྤོང་དགོས་སོ་ཞེས་བཤད་པ། 

ཆགས་ཡོན་ཏན་གྱི་ཆགས་མིན་གྱི། །དོན་གྱི་ཡོན་ཏན་མཐོང་བས་ཡིན།། མ་ཚང་མེད་རྒྱུ་དེ་ལ་ནི། །འབྲས་བུ་གང་གི་ཟློག་པར་བྱེད།། ༢༢༦ ཅེས་སྨོས་ཏེ། བདག་ཏུ་ཆགས་པ་སྐྱོན་ཅན་དུ་མཐོང་བས་བདག་འཛིན་སྤོང་ནུས་པ་མ་ཡིན་ཏེ། བདག་འཛིན་གྱི་རྒྱུ་དང་འགལ་བ་མེད་པའི་ཕྱིར་ཏེ། བདག་ཏུ་ཆགས་པ་རང་ཉིད་ལ་ཡོན་ཏན་ཅན་དུ་མཐོང་བ་ཙམ་གྱིས་བདག་ལ་ཆགས་པ་སྐྱེ་བ་མ་ཡིན་གྱི། དོན་བདག་གི་ཡོན་ཏན་མཐོང་བས་སྐྱེ་བ་ཡིན་པའི་ཕྱིར་རོ། །དེའི་ཕྱིར་གྲོལ་བར་འདོད་པའི་སྐྱེས་བུ་ཆོས་ཅན། འབྲས་བུ་བདག་ཏུ་འཛིན་པ་གང་གིས་ཟློག་པར་བྱེད་དེ་བཟློག་པར་མི་ནུས་པར་ཐལ། བདག་ཏུ་འཛིན་པའི་མ་ཚང་བ་མེད་པའི་རྒྱུ་བདག་ཏུ་ཞེན་པ་ཡོད་པ་དེ་ལ་ནི་དེའི་ཕྱིར། རྒྱན་གྱིས་བསྡུ་བའི་ཚིགས་སུ་བཅད་པའོ་ཞེས་བཤད། གསུམ་པ་ཆགས་པ་སྐྱོན་བཅས་ཉིད་ཀྱང་མ་གྲུབ་པ་ལ། ཆགས་ལ་སྐྱོན་ཡང་གང་ཞིག་མཐོང༌།། ཞེས་སྨོས་ཏེ། བདག་ལ་ཆགས་པ་ལ་སྐྱོན་ཡང་གང་ཞིག་ཡོད་པར་མཐོང་ནས་བདག་ཏུ་ཆགས་པ་དེ་སྤོང་བ་ཡིན་ཅེས་དྲིས་པའོ། །དེ་ལ་གཞན་དག་ན་རེ། གལ་ཏེ་སྡུག་བསྔལ་རྟེན་ཅེ་ན།། ཞེས་སྨོས་ཏེ། གལ་ཏེ་བདག་ཏུ་ཆགས་པ་ལས་བདེ་བ་ལ་ཡོངས་སུ་སྲེད་པ་དང་ལྡན་པའི་སྡུག་བསྔལ་དུ་གྱུར་པའི་འཁོར་བ་ལེན་ཅིང་རྟེན་པའི་ཕྱིར། བདག་ཏུ་ཆགས་པ་ནི་སྐྱོན་དང་ལྡན་པར་གྲུབ་སྟེ། དཔེར་ན་སྦྲུལ་གྱི་སོས་ཟིན་པའི་སོར་མོ་བཞིན་ནོ་ཞེ་ན། བཤད་པ། དེ་ལྟའང་འདི་ལ་ཆགས་བྲལ་མིན། །བདག་གིར་མཐོང་ཕྱིར་དཔེར་བདག་བཞིན།། ༢༢༧ ཅེས་སྨོས་ཏེ། བདག་ལ་ཆགས་པས་སྡུག་བསྔལ་གྱི་རྟེན་བྱེད་པ་དེ་ལྟར་ནའང་བདག་ལ་ཆགས་པ་འདི་ལ་ཆགས་བྲལ་ཡོད་པ་མིན་ཏེ། བདག་གིར་མཐོང་ཞིང་ཞེན་པའི་ཕྱིར། དཔེར་ན་བདག་སྡུག་བསྔལ་གྱི་རྟེན་བྱེད་ཀྱང་ཆགས་པ་དང་བྲལ་བ་མིན་པ་བཞིན་ནོ་ཞེས་ལྷའིའོ།། རྒྱན་ལས། ìསྡུག་བསྔལ་གྱི་རྟེན་ནི་དང་པོ་ཉིད་དུ་བདག་ཡིན་ཏེ། བདག་ཡོད་ན་ཞེན་པས་ཕྱིས་སྡུག་བསྔལ་གྱི་རྒྱུར་འགྱུར་གྱི།

བདག་མེད་ན་སུ་ཞིག་སྡུག་བསྔལ།î ཞེས་གསུངས་སོ། །གཞན་དག་ན་རེ། གལ་ཏེ་དེ་མེད་བདག་སྡུག་བསྔལ། །རྒྱུ་མིན་་་་་་་་་་་་་་་་་་་་༌།། ཅེས་སྨོས་ཏེ། གལ་ཏེ་འདི་སྙམ་དུ་བདག་སྡུག་བསྔལ་གྱི་རྟེན་བྱེད་པ་ནི་བདག་ཏུ་ཞེན་པ་དང༌། ཆོས་དང་ཆོས་མིན་པ་དང༌། འདུ་བྱེད་པ་དང་ལྷན་ཅིག་ཏུ་ཚོགས་པ་ན་ཡིན་གྱི། ཚོགས་པ་དེ་དག་མེད་པའི་བདག་གཅིག་པུས་སྡུག་བསྔལ་གྱི་རྒྱུའམ་རྟེན་བྱེད་པ་མིན་ནོ་ཞེ་ན། བཤད་པ། ་་་་་་་་་་་་དེ་ཡང་དེ་དང་འདྲ།། དེ་ལྟར་གཉིས་ཀའང་སྐྱོན་མེད་པ། །དེ་ཕྱིར་གཉིས་ལ་ཆགས་བྲལ་མིན།། ༢༢༨ ཅེས་སྨོས་ཏེ། འོ་ན་བདག་ཏུ་ཆགས་པ་དེ་ཡང་སྐྱོན་མེད་དུ་འགྱུར་ཏེ། བདག་དེ་དང་འདྲ་བར་ཚོགས་མ་ཚང་བས་སྡུག་བསྔལ་མི་བསྐྱེད་པའི་ཕྱིར། དེ་ལྟར་ན་བདག་དང་བདག་ཏུ་ཆགས་པ་གཉིས་ཀའང་སོ་སོར་སྡུག་བསྔལ་གྱི་རྒྱུ་བྱེད་པའི་སྐྱོན་མེད་པ་དེའི་ཕྱིར། བདག་དང་བདག་ཏུ་ཆགས་པ་གཉིས་པོ་གང་ལ་ཡང་ཆགས་པ་དང་བྲལ་བ་མ་ཡིན་པར་འགྱུར་རོ་ཞེས་རྒྱན་གྱིའོ།། གསུམ་པ་བདག་ཏུ་ཆགས་པ་སྤོང་བའི་སྒྲུབ་བྱེད་དགག་པ་ལ་བརྒྱད། སྡུག་བསྔལ་དུ་བསྒོམ་པས་ཆགས་པ་མི་སྤོང་བའི་རྒྱུ་མཚན། སྡུག་བསྔལ་དུ་ཤེས་ཀྱང་ཆགས་པ་མི་ལྡོག །སྡུག་བསྔལ་དང་བཅས་པ་ཉིད་ཀྱང་མི་འཐད། སྡུག་བསྔལ་དུ་ཤེས་པ་ཆགས་པའི་རྒྱུ་དང་མི་འགལ། སེར་སྐྱ་པའི་ཆགས་བྲལ་དགག །སྡུག་བསྔལ་ལ་ཡིད་བྱུང་བ་ཆགས་བྲལ་མ་ཡིན། ཆགས་བྲལ་ཉིད་བཤད། སྡུག་བསྔལ་བསྒོམ་པར་གསུང་བ་དང་འགལ་བ་སྤང་པའོ། །དང་པོ་ལ། ཆགས་པ་སྤོང་བའི་དཔེ་མི་མཚུངས་པ། བདག་ཡོད་པར་འདོད་པ་མི་རིགས་པ། བདག་ཏུ་ཆགས་པ་ཡོད་ན་བདག་གིར་ཆགས་པ་སྤོང་མི་ནུས་པ། བདག་ལ་ཆགས་པ་དང་བྲལ་ན་ཧ་ཅང་ཐལ་བ་དང་བཞི། དང་པོ་ལ། བདག་གི་བཅོམ་པ་ཆགས་བྲལ་གྱི་རྒྱུ་བསྟན་པ། གཞན་གྱི་ཆགས་བྲལ་གྱི་རྒྱུ་དགག །དེའི་ལན་དགག་པ་དང་གསུམ། དང་པོ་ནི། གཞན་དག་ན་རེ། གལ་ཏེ་སྦྲུལ་གཟུང་ཡན་ལག་བཞིན། །སྡུག་བསྔལ་བསྒོམ་པ་སྤོང་འགྱུར་ན།།

ཞེས་སྨོས་ཏེ། གལ་ཏེ་དཔེར་ན་སྦྲུལ་གྱི་སོས་བཟུང་བའི་ཡན་ལག་སྡུག་བསྔལ་དུ་བསྒོམ་པས་སྤོང་བ་བཞིན་དུ་བདག་ཏུ་ཆགས་པ་ལ་སོགས་པ་སྡུག་བསྔལ་དུ་སྒོམ་པར་བྱེད་ཅིང༌། སྡུག་བསྔལ་དུ་བསྒོམ་པས་བདག་ཏུ་ཆགས་པ་སྤོང་བར་འགྱུར་བས། དེ་ལྟར་ན་སྐྱོན་མེད་ཅེས་པའི་གཏན་ཚིགས་མ་གྲུབ་བོ་ཞེ་ན། བཤད་པ། བདག་གི་བ་བློ་བཅོམ་པས་འདི། །འདོར་བ་ཡིན་གྱི་ལྡོག་པས་མིན།། ༢༢༩ ཅེས་སྨོས་ཏེ། སྦྲུལ་གྱི་སོས་བཟུང་བའི་ཡན་ལག་ལ་བདག་གི་བའི་བློ་བཅོམ་པས་དེའི་སོས་ཟིན་པའི་ཡན་ལག་འདི་འདོར་བ་ཡིན་གྱི། དེ་ལས་བཟློག་པས་བདག་གི་བའི་བློ་བཅོམ་བཞིན་དུ་སྡུག་བསྔལ་དུ་བསྒོམ་པ་ཙམ་ལས་དེའི་སོས་བཟུང་བའི་ཡན་ལག་སྤོང་བ་མ་ཡིན་ནོ། དེས་ན་དཔེ་དེ་ཁྱེད་ལ་མི་མཚུངས་སོ་ཞེས་བསྟན་པའི་ཕྱིར། དབང་པོ་ལ་སོགས་ལོངས་སྤྱོད་ཀྱི། །རྟེན་ཉིད་དུ་ནི་གཟུང་བ་ལ།། རང་བློ་གང་གིས་བཟློག་འགྱུར་ཏེ། །དེ་ལ་ཆགས་བྲལ་དེ་གང་ལས།། ༢༣༠ ཞེས་སྨོས་ཏེ། སྡུག་བསྔལ་དུ་མཐོང་ཡང་མིག་གི་དབང་པོ་དང་ལུས་ཀྱི་དབང་པོ་ལ་སོགས་པ་ལོངས་སྤྱོད་ཀྱི་རྟེན་ཉིད་དུ་ནི་བཟུང་བ་ལ་སྟེ། དེའི་ཕྱིར་ཁྱེད་འདོད་པའི་འདོད་ཆགས་དང་བྲལ་བའི་སྐྱེས་བུ་ནི་མིག་ལ་སོགས་པའི་དབང་པོ་ལ་སྡུག་བསྔལ་དུ་མཐོང་བས་རང་གི་བར་འཛིན་པའི་བློ་གང་གིས་ན་བཟློག་པར་འགྱུར་ཏེ། དེའི་ཕྱིར་མིག་གི་དབང་པོ་སྡུག་བསྔལ་དུ་བསྒོམ་པས་མིག་སོགས་དེ་ལ་ཆགས་པ་དང་བྲལ་བ་དེ་གང་ལས་ཡིན་ཏེ་མ་ཡིན་ནོ། །དེའི་དཔེ་བསྟན་པའི་ཕྱིར། ལུས་ལས་བོག་པའི་སྐྲ་སོགས་ལས། །ཡིད་འབྱུང་བློ་ནི་སྐྱེ་འགྱུར་ཞིང༌།། གཞན་ལ་ཞེན་བཅས་སྐྱེ་འགྱུར་བ། །ཐམས་ཅད་ཀྱིས་ནི་མངོན་སུམ་ཡིན།། ༢༣༡ ཅེས་སྨོས་ཏེ། དཔེར་ན་བདག་གི་བའི་བློ་མེད་པས་ལུས་ལས་བོག་པའི་སྐྲ་དང་སེན་མོ་དང་མཆིལ་མ་སོགས་ལ་ཡིད་འབྱུང་ཞིང་ཞེན་པ་མེད་པའི་བློ་ནི་སྐྱེ་བར་འགྱུར་ཞིང༌། གཞན་མ་བོག་པའི་སྐྲ་ལ་སོགས་པ་ལ་ཞེན་པ་དང་བཅས་པའི་བློ་སྐྱེ་བར་འགྱུར་བ་ནི་སྐྱེ་བོ་ཐམས་ཅད་ཀྱི་ནི་མངོན་སུམ་ཡིན་པའི་ཕྱིར།

སྡུག་བསྔལ་མཐོང་བ་ཆགས་བྲལ་གྱི་རྒྱུ་མ་ཡིན་པར་བདག་གི་བའི་བློ་བཅོམ་པ་ཆགས་པ་དང་བྲལ་བའི་རྒྱུ་ཡིན་ནོ་ཞེས་ལྷ་རྒྱན་གཉིས་ཀའིའོ།།། གཉིས་པ་གཞན་གྱི་ཆགས་བྲལ་གྱི་རྒྱུ་དགག་པ་ལ། བྱེ་བྲག་པ་ན་རེ། དེ་ལ་འདུ་སོགས་འབྲེལ་བ་ལས། །རང་གི་བློ་ནི་སྐྱེ་འགྱུར་བའི།། ཞེས་སྨོས་ཏེ། གལ་ཏེ་སྡུག་བསྔལ་བསྒོམ་པས་འདོད་ཆགས་ལ་སོགས་པ་སྤོང་ཡང་ལུས་ལས་མ་བོག་པའི་སྐྲ་ལ་སོགས་པ་ལ་བདག་གི་བའི་བློ་སྐྱེ་བ་དེ་ལ་བདག་དང་འཕྲོད་པ་འདུ་བ་དང༌། ལུས་ལོངས་སྤྱོད་ཀྱི་རྟེན་ཉིད་དང༌། དབང་པོ་ལོངས་སྤྱོད་ཀྱི་སྒྲུབ་པར་བྱེད་པ་ཉིད་ལ་སོགས་པར་འབྲེལ་བ་ལས་རང་གི་བའི་བློ་སྐྱེ་བར་འགྱུར་བའི་ཕྱིར། འདོད་ཆགས་དང་བྲལ་བ་མིན་ནོ་ཞེ་ན། བཤད་པ། འབྲེལ་ཏེ་དེ་བཞིན་ཉིད་གནས་ཕྱིར། །མཐོང་དུ་ཟིན་ཀྱང་སྤོང་མི་འགྱུར།། ༢༣༢ ཞེས་སྨོས་ཏེ། དེ་ལྟར་ཁྱོད་ཀྱི་འདོད་ཆགས་དང་བྲལ་བར་འདོད་པའི་སྐྱེས་བུ་ལ་བདག་དང་བདག་གིར་ཆགས་པ་ལ་སོགས་པ་ངེས་པར་བསྐྱེད་པའི་རྒྱུ་བདག་དང་འདུ་བ་ལ་སོགས་པའི་འབྲེལ་བ་དེ་སྔར་ཆགས་པ་དང་མ་བྲལ་བའི་གནས་སྐབས་ཇི་ལྟ་བ་དེ་བཞིན་ཉིད་དུ་ཕྱིས་ཀྱང་གནས་པའི་ཕྱིར་ན། བདག་དང་བདག་གིར་ཆགས་པ་ལ་སོགས་པའི་ཉེས་པ་མཐོང་དུ་ཟིན་ཀྱང་ཆགས་པ་སྤོང་བར་མི་འགྱུར་བར་ཐལ་ལོ།། གྲངས་ཅན་པ་ན་རེ། བདག་གི་བ་དང་བདག་འདུ་སོགས་སུ་འབྲེལ་བ་ལས་ཆགས་པ་སྐྱེ་བ་མ་ཡིན་གྱི། ཁོ་བོ་ཅག་ཇི་སྲིད་རང་བཞིན་དང༌། སྐྱེས་བུ་དབང་སོགས་དང༌། གཅིག་ཏུ་ངེས་པ་ཅན་གྱི་བློ་ཡོད་པ་དེ་སྲིད་དུ་འཁོར་བ་ཡིན་ཅིང༌། གང་གི་ཚེ་རང་བཞིན་དང༌། སྐྱེས་བུ་དབང་སོགས་དང༌། གཞན་ཡིན་པར་ཤེས་པ་དེའི་ཚེ་རང་བཞིན་དང༌། སྐྱེས་བུའི་ཁྱད་པར་ཤེས་པའི་ཕྱིར་གྲོལ་བ་ཡིན་ནོ་ཞེ་ན། བཤད་པ། འདུ་བ་ལ་སོགས་མེད་ན་ཡང༌། །ཕན་འདོགས་ཉིད་ནི་ཀུན་ལ་ཡོད།། ཅེས་སྨོས་ཏེ། འཕྲོད་པ་འདུ་བ་ལ་སོགས་པ་མེད་ན་ཡང་རང་བཞིན་དང༌། སྐྱེས་བུ་དབང་སོགས་དང༌།

གཅིག་ཏུ་འཛིན་པའི་བློ་ཆགས་པའི་རྒྱུ་མིན་ཏེ། ཕྱི་རོལ་གྱི་ལོངས་སྤྱོད་ཟས་གོས་ལ་སོགས་པ་སྐྱེས་བུ་དང༌། གཅིག་ཏུ་འཛིན་པ་མེད་ན་ཡང་ཕན་འདོགས་པར་བྱེད་པ་ཉིད་དུ་མཐོང་ནས་བདག་གིར་ཆགས་པ་ནི་ཀུན་ལ་ཡོད་པའི་ཕྱིར། གསུམ་པ་དེའི་ལན་དགག་པ་ལ། ཁ་ཅིག་ན་རེ། སྡུག་བསྔལ་བསྐྱེད་ཕྱིར་སོར་མོ་བཞིན། །རང་གི་བློ་ནི་མི་འགྱུར་ན།། ༢༣༣ ཞེས་སྨོས་ཏེ། སྡུག་བསྔལ་བསྐྱེད་པའི་རྒྱུ་ཡིན་པའི་ཕྱིར། ལུས་ཀྱི་དབང་པོ་ལ་སོགས་པ་ལ་རང་གི་འཛིན་པའི་བློ་ནི་སྐྱེ་བར་མི་འགྱུར་ཏེ། དཔེར་ན་སྦྲུལ་གྱིས་ཟིན་པའི་སོར་མོ་ལ་རང་གིར་འཛིན་པའི་བློ་མེད་པས་དོར་བྱ་ཡིན་པ་བཞིན་ནོ། །དེས་ན་གཏན་ཚིགས་མ་གྲུབ་བོ་ཞེ་ན། བཤད་པ། གཅིག་ཏུ་དེ་ནི་སྡུག་བསྔལ་མིན།། ཅེས་སྨོས་ཏེ། མཐའ་གཅིག་ཏུ་ལུས་དང་དབང་པོ་ལ་སོགས་པ་དེ་དང་དེ་ནི་སྡུག་བསྔལ་གྱི་རྒྱུ་མ་ཡིན་ཏེ། སྐབས་འགའ་ཞིག་ཏུ་བདེ་བ་བསྐྱེད་པའང་སྲིད་པའི་ཕྱིར་རོ།། གཞན་དག་ན་རེ། ཕལ་ཆེར་དུག་བཅས་ཟས་བཞིན་ནོ།། ཞེས་སྨོས་ཏེ། ལུས་དང་དབང་པོ་ལ་སོགས་པ་ནི་ཕལ་ཆེར་སྡུག་བསྔལ་གྱི་རྒྱུ་ཡིན་པའི་ཕྱིར་ཆགས་པ་དང་བྲལ་བ་ཡིན་ཏེ། དཔེར་ན་དུག་དང་བཅས་པའི་ཟས་བཞིན་ནོ་ཞེ་ན། བཤད་པ། ཁྱད་པར་ཅན་བདེ་ལ་ཆགས་པས། །དེ་འགལ་བ་ལ་ཆགས་བྲལ་འགྱུར།། ༢༣༤ ཁྱད་པར་ཅན་བདེ་ལ་སྲེད་པས། །བདེ་བ་ཅུང་ཟད་ཡོངས་སུ་སྤོང༌།། ཞེས་སྨོས་ཏེ། སྲོག་ལ་གནོད་པ་མི་བྱེད་པའི་ཟས་རྙེད་པའི་སྐྱེས་བུ་ནི་སྲོག་ལ་མི་གནོད་ཅིང་ལུས་སྟོབས་བསྐྱེད་པ་ལ་སོགས་པའི་ཁྱད་པར་ཅན་གྱི་བདེ་བའི་རྒྱུར་གྱུར་པའི་ཁ་ཟས་དང་ལོངས་སྤྱོད་དེ་ལ་ཆགས་པས་ཏེ། དེའི་ཕྱིར་སྲོག་ལ་མི་གནོད་པའི་ཟས་དེ་དང་འགལ་བ་ལུས་ལ་གནོད་པའི་དུག་བཅས་ཀྱི་ཟས་ལ་ཆགས་པ་དང་བྲལ་བར་འགྱུར་ རོ། །ཁྱབ་པ་མ་ངེས་པའང་མ་ཡིན་ཏེ། སྲོག་ལ་མི་གནོད་ཅིང་སྟོབས་འཕེལ་བའི་ཁྱད་པར་ཅན་གྱི་བདེ་བའི་རྒྱུར་གྱུར་པའི་ཁ་ཟས་ལོངས་སྤྱོད་རྙེད་ཅིང༌།

དེ་ལ་སྲེད་པས་ནི་བདེ་བ་ཅུང་ཟད་ཞིམ་པ་དང་འགྲངས་པ་ཙམ་གྱི་རྒྱུ་བྱེད་པའི་དུག་དང་བཅས་པའི་ཟས་ཡོངས་སུ་སྤོང་བའི་ཕྱིར་རོ། །དེ་དག་གི་གཞུང་འཛུགས་པའི་ཕྱིར། བསམ་མེད་བདག་ལ་ཆགས་པ་ཡི། །ཇི་ལྟར་རྙེད་བཞིན་ལ་འཇུག་སྟེ།། ༢༣༥ བུད་མེད་དག་ནི་མ་རྙེད་པ། །དུད་འགྲོ་ལ་འདོད་སྤྱོད་མཐོང་བཞིན།། ཞེས་སྨོས་ཏེ། ཁྱེད་ཟས་ཁྱད་པར་ཅན་རྙེད་ན་དུག་ཅན་གྱི་ཟས་མི་ཟ་བ་ཡིན་ནའང་དེ་ཙམ་གྱི་ཆགས་པ་དང་བྲལ་བ་ནི་མ་ཡིན་ཏེ། ཁྱད་པར་ཅན་གྱི་ཟས་སོགས་བདེ་བའི་རྒྱུར་གྱུར་པ་དངོས་སུ་མ་རྙེད་པས་བསམ་པ་མེད་པའི་བླུན་པོ་ཁ་ཅིག་བདག་ལ་ཆགས་པའི་དབང་དུ་གྱུར་པ་ཡིས་དུག་དང་བཅས་པའི་ཁ་ཟས་ལ་སོགས་པ་ཇི་ལྟར་གང་རྙེད་པ་བཞིན་ལ་འཇུག་ཅིང་ཆགས་པའང་ཡོད་དེ། དཔེར་ན་སྐྱེས་བུ་ཆགས་པ་དང་ལྡན་པ་འགའ་ཞིག་བུད་མེད་དག་ནི་མ་རྙེད་པས་དུད་འགྲོ་མོ་ལ་འདོད་པ་སྤྱོད་པ་མཐོང་བ་བཞིན་ནོ་ཞེས་པ་ལྷའིའོ།། གཉིས་པ་བདག་ཡོད་པར་མི་རིགས་པ་ལ། ཁ་ཅིག་ན་རེ། ཐར་པའི་གནས་སྐབས་ན་བདག་དེ་བདེ་སྡུག་སོགས་མྱོང་བའི་རྟེན་མ་ཡིན་པས། བདག་གི་བདེ་བ་ལ་ཞེན་པ་མེད་པའི་ཕྱིར། བདག་གི་བ་དོན་དུ་གཉེར་བ་མི་བྱེད་དོ་ཞེ་ན། བཤད་པ། བདག་ནི་འདོད་པ་གང་ཡིན་ཏེ། །ཇི་ལྟར་དེ་ནི་འཇིག་པར་འདོད།། ༢༣༦ མྱོང་བ་དང་ནི་ཐ་སྙད་དག །ཡོན་ཏན་ཀུན་གྱི་རྟེན་ལོག་པ།། ཇི་ལྟར་ཞེན་པ་ཡིན་འདོད་དེ། །ཞེན་པའི་རང་བཞིན་དེ་འདྲ་མིན།། ༢༣༧ ཅེས་སྨོས་ཏེ། བདག་ནི་ཡོད་པར་འདོད་པའི་སྐྱེས་བུ་ཐར་པར་འདོད་པ་གང་ཡིན་པ་དེས་ཇི་ལྟར་ན་བདག་དེ་ནི་མྱོང་བ་ལ་སོགས་པའི་རྟེན་དུ་འཇིག་ཅིང་མེད་པར་འདོད་དེ། བདག་བདེ་སྡུག་སོགས་ཉམས་སུ་མྱོང་བ་དང་ནི་ཐ་སྙད་དག་ཤེས་རབ་ལ་སོགས་པའི་ཡོན་ཏན་ཀུན་གྱི་རྟེན་བྱེད་པ་ལས་ལོག་པར་འདོད་པ་དང༌། ཇི་ལྟར་བདག་ལ་བདེན་པར་ཞེན་པ་ཡིན་པར་འདོད་པ་དེ་འགལ་བའི་ཕྱིར་དང༌། མྱོང་བ་ལ་སོགས་པའི་རྟེན་བྱེད་པ་ནི་བདག་གི་མཚན་ཉིད་ཡིན་པར་ཁས་བླངས་པའི་ཕྱིར་རོ།

།དེས་ན་བདག་ལོག་པར་མི་འདོད་ན་མྱོང་བ་ལ་སོགས་པའི་རྟེན་བདག་ལོག་པར་ཞེན་པའི་རང་བཞིན་དེ་འདྲ་བ་མ་གྲུབ་པ་མིན་ནོ་ཞེས་པ་ལྷའིའོ།། གསུམ་པ་བདག་ཏུ་ཆགས་པ་ཡོད་ན་བདག་གིར་ཆགས་པ་སྤོང་མི་ནུས་པ་ནི། རྣམ་པ་ཀུན་ཏུ་བདག་འཛིན་ནི། །བདག་ལ་ཆགས་པ་བརྟན་པར་བྱེད།། དེ་ནི་བདག་གིར་ཞེན་པ་ཡི། །ས་བོན་གནས་སྐབས་དེ་ཉིད་གནས།། ༢༣༨ ཞེས་སྨོས་ཏེ། འདི་ལྟར་རྣམ་པ་ཀུན་ཏུ་བདག་ཏུ་འཛིན་པས་ནི་བདག་ལ་ཆགས་པ་བརྟན་པར་བྱེད་པ་ཡིན་ལ། བདག་ལ་ཆགས་པ་དེ་ནི་བདག་གིར་ཞེན་པའི་ས་བོན་ཡིན་པའི་ཕྱིར། ཁྱོད་ཀྱི་གྲོལ་བར་འདོད་པའི་སྐྱེས་བུ་འདི་ལ་ཇི་སྲིད་བདག་ཏུ་ཆགས་པ་ཡོད་པའི་གནས་སྐབས་དེ་སྲིད་དུ་བདག་གིར་ཞེན་པ་དེ་ཉིད་ཀྱང་གནས་པ་ཡིན་ནོ། །དེས་ན་རྒྱུ་བདག་ཏུ་ཆགས་པ་དང་ལྡན་ན་འབྲས་བུ་བདག་གི་བར་ཆགས་པ་དང་ལྡན་པ་ཡིན་ཏེ། དཔེར་ན་ནད་ཀྱི་རྒྱུ་དང་ལྡན་ན་ནད་དང་ལྡན་པ་ལྟ་བུའོ། །དེའི་གཞུང་འཛུགས་པར་བྱ་བའི་ཕྱིར། བརྩོན་ཡང་ཡོན་ཏན་ཆ་བརྟེན་ནས། །འཇུག་ལྡན་བདག་གི་བ་ལ་ནི།། ཆགས་བྲལ་གེགས་བྱེད་པ་ཉིད་དང༌། །དེ་ཡི་སྐྱོན་ཡང་སྒྲིབ་པ་ཡིན།། ༢༣༩ ཅེས་སྨོས་ཏེ། ཁྱོད་ཀྱི་གྲོལ་བར་འདོད་པའི་སྐྱེས་བུ་ནི་བདག་གིར་ཆགས་པ་སྤོང་བའི་ཆེད་དུ་བརྩོན་ན་ཡང་བདག་ལ་ཆགས་ན་བདག་གི་བའི་ཡོན་ཏན་གྱི་ཆ་མཐོང་བ་ལ་བརྟེན་ནས་རྐྱེན་ཇི་ལྟ་བ་བཞིན་དུ་བདག་གིར་ཆགས་པ་སྐྱེ་ཞིང་འཇུག་པ་དང་ལྡན་པ་ཡིན་ཏེ། བདག་ལ་ཆགས་པ་མ་སྤངས་པའི་དབང་གིས་བདག་གི་བ་ལ་ནི་ཆགས་པ་དང་བྲལ་བའི་གེགས་བྱེད་པ་ཉིད་ཀྱི་ཕྱིར་དང༌། བདག་གི་བ་དེ་ཡི་སྐྱོན་མཐོང་བ་ཡང་སྒྲིབ་པར་བྱེད་པ་ཡིན་པའི་ཕྱིར་ཞེས་པ་ལྷའིའོ།། བཞི་པ་བདག་ལ་ཆགས་པ་དང་བྲལ་ན་ཧ་ཅང་ཐལ་བ་ནི། གཞན་དག་ན་རེ། གལ་ཏེ་བདག་ལའང་ཆགས་བྲལ་ན།། ཞེས་སྨོས་ཏེ། གལ་ཏེ་ཐར་པའི་གནས་སྐབས་ན་ཇི་ལྟར་བདག་གི་བ་དང་བྲལ་བ་དེ་ལྟར་བདག་ལའང་ཆགས་པ་དང་བྲལ་བ་ཡིན་ནོ། །དེས་ན་བདག་ཏུ་ཆགས་པའི་སྒོ་ནས་བདག་ལྟ་བཤད་པ་ཐམས་ཅད་མ་གྲུབ་བོ་ཞེ་ན།

དེ་ལ་ནི། ཉེས་མེད་བདག་ལ་ཆགས་པ་དག ། བྲལ་བའི་རྒྱུ་ཡང་ཡོད་མ་ཡིན། །ཅེས་བྱ་བར་ཉེས་པ་བཤད་ཟིན་ལ། གཞན་ཡང༌། ད་ནི་ཆགས་བྲལ་གང་ཡིན་མེད།། དེ་ནི་ཇི་ལྟར་བདག་འདོར་བ། །སྡུག་བསྔལ་བསྒོམ་པ་དོན་མེད་འགྱུར།། ༢༤༠ ཞེས་སྨོས་ཏེ། ཐར་པའི་གནས་སྐབས་ན་ད་ནི་བདག་ལ་ཆགས་པ་དང་བྲལ་བ་པོའི་བདག་གང་ཡིན་པ་དེ་མེད་པར་ཐལ། བདག་ལ་ཆགས་པ་དང་བྲལ་བའི་ཕྱིར་དང༌། གཞན་ཡང་བདག་གིར་ཆགས་པ་སྤོང་བའི་ཆེད་དུ་བརྩོན་པའི་སྐྱེས་བུ་དེ་ནི་ཇི་ལྟར་ན་བདག་གི་བ་ལ་ཆགས་པ་དང་བྲལ་བའི་དོན་དུ་སྡུག་བསྔལ་བསྒོམ་པ་དོན་མེད་པར་འགྱུར་བར་ཐལ་ཏེ། བདག་ལ་ཆགས་པ་དང་བྲལ་བའི་སྒོ་ནས་བདག་འདོར་བས་བདག་གི་བ་ལ་ཆགས་པ་དང་བྲལ་བར་གྲུབ་པའི་ཕྱིར། གཉིས་པ་སྡུག་བསྔལ་དུ་ཤེས་ཀྱང་མི་ལྡོག་པ་ནི། དེ་དག་སྡུག་བསྔལ་བསྒོམ་པས་ཀྱང༌། །སྡུག་བསྔལ་ཉིད་ནི་རྣམ་ཤེས་བྱེད།། དེ་ནི་སྔར་ཡང་མངོན་སུམ་ཉིད། །དེ་ལྟར་ན་ཡང་ཆགས་བྲལ་མེད།། ༢༤༡ ཅེས་སྨོས་ཏེ། ཁྱེད་ཀྱི་ཆགས་པ་དང་བྲལ་བར་འདོད་པའི་རྣལ་འབྱོར་པ་དེ་དག་ནི་བདག་གི་བ་སྡུག་བསྔལ་དུ་བསྒོམ་པས་ཀྱང་དེ་ལ་སྡུག་བསྔལ་ཉིད་དུ་ནི་མངོན་སུམ་དུ་རྣམ་པར་ཤེས་པར་བྱེད་ཀྱང་བདག་ལ་ཆགས་པའི་ཕྱིར། སྡུག་བསྔལ་དུ་ཤེས་པ་དེ་ལྟར་ན་ཡང་བདག་གི་བ་ལ་ཆགས་པ་དང་བྲལ་བ་མེད་དོ། །དཔེར་ན་སྡུག་བསྔལ་དེ་ནི་སྔར་མ་བསྒོམས་པའི་སོ་སོ་སྐྱེ་བོའི་གནས་སྐབས་ན་མངོན་སུམ་ཉིད་དུ་མཐོང་བ་ཡིན་ཀྱང་བདག་ལ་ཆགས་པ་དང་མ་བྲལ་བ་བཞིན་ནོ།།

གཞན་དག་ན་རེ། སྐྱེས་བུ་འགའ་ཞིག་ལ་ལར་ཆགས་ཡུལ་གྱི་ཉེས་པ་མཐོང་བས་འདོད་ཆགས་དང་བྲལ་བར་མཐོང་བའི་ཕྱིར། གཏན་ཚིགས་མ་གྲུབ་པའམ་མ་ངེས་པ་ཉིད་ཡིན་ནོ་ཞེ་ན། བཤད་པ། གལ་ཏེ་དེ་ལ་ཉེས་པ་ཡིས། །སྐད་ཅིག་དེ་ཡི་བློ་ལྡོག་ཀྱང༌།། དེ་ལ་ཆགས་བྲལ་མི་འགྱུར་ཏེ། །འདོད་ལྡན་བུད་མེད་གཞན་ལ་བཞིན།། ༢༤༢ ཞེས་སྨོས་ཏེ། བདག་ལ་ཆགས་པ་དང་ལྡན་པའི་སྐྱེས་བུ་འགའ་ཞིག་གལ་ཏེ་ཆགས་ཡུལ་དེ་ལ་ཉེས་པ་འགའ་ཞིག་མཐོང་བ་ཡིས་ཇི་སྲིད་ཉེས་པ་མཐོང་བའི་སྐད་ཅིག་དེ་སྲིད་དུ་སྐྱེས་བུ་དེ་ཡི་ཆགས་པའི་བློ་ལྡོག་ཀྱང་ཆགས་པའི་ཡུལ་དེ་ལ་ཤིན་ཏུ་འདོད་ཆགས་དང་བྲལ་བར་མི་འགྱུར་ཏེ། ཡུལ་ཐམས་ཅད་ཀྱི་ཆགས་པ་མ་སྤངས་པའི་ཕྱིར་ཏེ། ཆགས་ཡུལ་གྱི་ཡོན་ཏན་མཐོང་བ་ལས་ཀྱང་སླར་ཆགས་པ་སྐྱེ་བ་སྲིད་པའི་ཕྱིར། དཔེར་ན་འདོད་ཆགས་དང་ལྡན་པའི་སྐྱེས་བུས་བུད་མེད་འགའ་ཞིག་ལ་ཉེས་པ་མཐོང་བས་འདོད་ཆགས་དང་བྲལ་ཀྱང་བུད་མེད་གཞན་ལ་ཆགས་པ་དང་མ་བྲལ་བ་བཞིན་ནོ། །དེ་ཉིད་ཀྱི་གཞུང་འཛུགས་པར་བྱ་བའི་ཕྱིར། བླང་དང་དོར་བྱའི་ཁྱད་ཡོད་ན། །གཅིག་ལ་འབྱུང་བའི་ཆགས་གང་ཡིན།། དེ་ཉིད་རྣམ་གྲངས་ཀྱིས་བསྐྱེད་ཚེ། །ཆགས་པ་ཀུན་གྱི་ས་བོན་ཡིན།། ༢༤༣ ཅེས་སྨོས་ཏེ། དེའང་སྐྱེས་བུ་འགའ་ཞིག་གིས་མངོན་པར་འདོད་པར་བྱ་བའི་བུད་མེད་ལྟ་བུ་ལ་བླང་བྱ་དང༌། མངོན་པར་མི་འདོད་པའི་བུད་མེད་ལྟ་བུ་ལ་དོར་བྱར་ཞེན་པའི་ཁྱད་པར་སྣ་ཚོགས་ཡོད་པ་ན། བླང་བྱར་འདོད་པའི་ཡུལ་གཅིག་ལས་འབྱུང་བའི་འདོད་ཆགས་གང་ཡིན་པ་དེ་ཉིད་རྒྱུ་རྐྱེན་གྱི་རྣམ་གྲངས་ཀྱིས་བསྐྱེད་པའི་ཚེ་ན་ཆགས་པ་ཀུན་གྱི་ས་བོན་དུ་གྱུར་པ་ཡིན་པའི་ཕྱིར། འདོད་ཆགས་དང་བྲལ་བར་འདོད་པའི་སྐྱེས་བུ་ནི་ཡུལ་འགའ་ཞིག་ལ་རེ་ཞིག་ཆགས་པ་དང་བྲལ་ཀྱང་ཡུལ་འགའ་ཞིག་ལ་ཆགས་པ་དེ་ནི་རེ་ཞིག་ཆགས་པ་དང་བྲལ་བའི་རྒྱུ་ལ་ཡང་བརྒྱུད་ནས་ཆགས་པ་སྐྱེ་བའི་ས་བོན་ཡིན་ནོ་ཞེས་པ་ལྷའིའོ།། གསུམ་པ་སྡུག་བསྔལ་དང་བཅས་པ་ཉིད་ཀྱང་མི་འཐད་པ་ནི།

སྐྱོན་མེད་ཡུལ་ཅན་ཆགས་པ་དང༌། །སྒྲུབ་བྱེད་ཀྱང་ནི་སྐྱོན་མེད་ཡིན།། འགྲོ་བའང་དེ་ཙམ་ཉིད་ཡིན་ན། །ད་ནི་གང་ལ་ཆགས་བྲལ་འགྱུར།། ༢༤༤ ཞེས་སྨོས་ཏེ། གལ་ཏེ་བདག་སྐྱོན་མེད་པ་དེ་ལྟར་ཡིན་ན། བདག་སྐྱོན་མེད་ལ་ཆགས་པ་དེའང་སྐྱོན་མེད་པར་འགྱུར་ཏེ། བདག་སྐྱོན་མེད་ཀྱི་ཡུལ་ཅན་འདུན་པ་ཡིན་པའི་ཕྱིར་ཏེ། དཔེར་ན་ཐར་པ་ལ་འདུན་པ་ལྟ་བུའོ། །དེ་བཞིན་དུ་བདག་སྐྱོན་མེད་ཀྱི་ལོངས་སྤྱོད་སྒྲུབ་པར་བྱེད་པ་དབང་པོ་ལ་སོགས་པའི་བདག་གི་བ་དེ་དག་ཀྱང་ནི་སྐྱོན་མེད་ཡིན་ཅིང་འཁོར་བའི་འཆིང་བ་ལས་གྲོལ་བར་འགྱུར་རོ། །དེ་ལྟར་ན་འགྲོ་བའང་བདག་དང༌། བདག་ལ་ཆགས་པ་དང༌། དབང་པོ་དང་ཡུལ་ལ་སོགས་པའི་བདག་གི་བ་དེ་ཙམ་ཉིད་ཡིན་ན། ད་ནི་སྐྱེས་བུ་དེ་དག་དང༌། བདག་གི་བ་ལ་ཆགས་པ་དང༌། བདག་གི་བ་གསུམ་པོ་གང་ལ་འདོད་ཆགས་དང་བྲལ་བ་བསྒོམ་པར་བྱ་བར་འགྱུར་ཏེ། བདག་དང་བདག་ལ་ཆགས་པ་དང༌། བདག་གི་བ་དེ་དག་ལ་སྐྱོན་མེད་པ་ཉིད་ཀྱི་ཕྱིར་རོ། །དང་ནི་འབྱེད་པའི་ཚིག་གོ། དེ་ལ་གཞན་དག་ན་རེ། དེར་དེ་སྐྱོན་བཅས་ཀྱང་ཡིན་ན།། ཞེས་སྨོས་ཏེ། གལ་ཏེ་བདག་དེར་ཆགས་པ་དེ་ནི་བདག་སྐྱོན་མེད་པའི་ཡུལ་ཅན་མ་ཡིན་ཀྱང་སྐྱོན་དང་བཅས་པ་དག་ཀྱང་ཡིན་ཏེ། སྡུག་བསྔལ་གྱི་རྟེན་ཉིད་ཡིན་པའི་ཕྱིར་ཞེ་ན། དེ་ནི་ཁྱོད་ཉིད་ལ་ཡང་མཚུངས་སོ་ཞེས་བཤད་པ། དེ་ནི་བདག་ལའང་མཚུངས་པ་ཡིན།། དེར་དེའི་སྐྱོན་ལ་ཆགས་བྲལ་མེད། །ད་ནི་གང་ལ་དེ་ཆགས་བྲལ།། ༢༤༥ ཅེས་སྨོས་ཏེ། ཁྱོད་ཀྱི་གྲོལ་བར་འདོད་པའི་སྐྱེས་བུ་དེ་ལ་སྡུག་བསྔལ་གྱི་རྟེན་བྱེད་པ་དེ་ནི་བདག་ལའང་མཚུངས་པའི་ཕྱིར། བདག་སྐྱོན་དང་བཅས་པ་ཡིན་པར་འགྱུར་ལ། བདག་དེར་སྡུག་བསྔལ་དེའི་རྟེན་བྱེད་པའི་སྐྱོན་དེ་ལ་འདོད་ཆགས་དང་བྲལ་བ་མེད་ན་ད་ནི་གང་ལ་བདག་ཏུ་ཆགས་པ་དང༌། བདག་གི་བ་སྡུག་བསྔལ་གྱི་རྟེན་བྱེད་པའི་སྐྱོན་དུ་མཐོང་བས་དེ་དག་ལ་ཆགས་པ་དང་བྲལ་ཏེ་མ་བྲལ་བར་ཐལ། བདག་སྡུག་བསྔལ་གྱི་རྟེན་བྱེད་པའི་སྐྱོན་དང་བཅས་པར་མཐོང་བས་བདག་ལ་ཆགས་པ་དང་བྲལ་བ་མེད་པའི་ཕྱིར་རོ་ཞེས་པ་ལྷའིའོ།།

བཞི་པ་སྡུག་བསྔལ་ཤེས་པ་ཆགས་པའི་རྒྱུ་དང་མི་འགལ་བ་ལ་གཉིས། ཉེས་པ་མཐོང་བ་ཆགས་བྲལ་གྱི་རྒྱུ་མ་ཡིན་པ། ཡོན་ཏན་མཐོང་བ་ཆགས་པའི་རྒྱུ་མ་ཡིན་ པའོ། །དང་པོ་ནི། ཡོན་ཏན་མཐོང་བ་ལས་བྱུང་བའི། །ཞེན་པ་ཉེས་པ་མཐོང་བས་འཇིགས།། དེ་ལྟར་དབང་སོགས་ལ་དེ་མིན། །བྱིས་སོགས་ལ་ཡང་མཐོང་ཕྱིར་དང༌།། ༢༤༦ སྐྱོན་ལྡན་ལ་ཡང་ཡོད་ཕྱིར་དང༌། །ཡོན་ཏན་ལྡན་ཡང་གཞན་དག་ལ།། མེད་ཕྱིར་འདས་པ་ལ་སོགས་པ། །བདག་གི་བ་ལ་མེད་ཕྱིར་རོ།། ༢༤༧ ཞེས་སྨོས་ཏེ། དབང་པོ་ལ་སོགས་པའི་བདག་གི་བ་སྐྱོན་ཅན་དུ་བསྒོམ་པ་ནི་དབང་སོགས་ལ་ཆགས་པའི་རྒྱུ་དང་མི་འགལ་བའི་ཕྱིར། དབང་པོ་ལ་སོགས་ལ་ཆགས་པའི་གཉེན་པོ་མ་ཡིན་ཏེ། ཇི་ལྟར་ཡུལ་དེ་ལ་ཡོན་ཏན་ཅན་དུ་མཐོང་བ་ལས་བྱུང་བའི་ཞེན་པ་ཞིག་ཡིན་ན་ནི་ཡུལ་དེའི་ཉེས་པ་མཐོང་བས་འཇིག་པ་དེ་ལྟར་དབང་པོ་ལ་སོགས་པའི་བདག་གི་བ་ལ་ཆགས་པ་ནི་དབང་པོ་སོགས་ལ་ཡོན་ཏན་དུ་མཐོང་བ་ལས་སྐྱེ་བ་དེ་མ་ཡིན་ཏེ། བྱིས་པ་དང་ཕྱུགས་ལ་སོགས་པ་སྐྱོན་དང་ཡོན་ཏན་ཡོད་མེད་ཀྱི་བརྟགས་དཔྱད་དང་བྲལ་བ་ལ་ཡང་མིག་ལ་སོགས་པའི་དབང་པོ་རྣམས་ལ་ཆགས་པ་མཐོང་བའི་ཕྱིར་དང༌། རབ་རིབ་དང་ལོང་བ་དང་ཞར་བ་དང་གཟུགས་ངན་པ་ལ་སོགས་པའི་དབང་པོ་སྐྱོན་དང་ལྡན་པ་ལ་ཡང་དབང་པོ་སོགས་ལ་ཆགས་པ་ཡོད་པའི་ཕྱིར་དང༌། དབང་པོའི་ཡོན་ཏན་དང་ལྡན་ཡང་སྐྱེས་བུ་གཞན་དབང་གི་དབང་པོ་ལ་བདག་གིར་ཆགས་པ་མེད་པའི་ཕྱིར་དང༌། བདག་གི་ཡན་ལག་འདས་ཤིང་ཞིག་པ་དང༌། རང་གི་ལུས་ལ་བོག་པ་ལ་སོགས་པའི་ཡན་ལག་དང་ཉིང་ལག་ཡོན་ཏན་དང་ལྡན་པ་ལ་ཡང་བདག་གི་བར་ཆགས་པ་མེད་པའི་ཕྱིར་རོ།། གཉིས་པ་ཡོན་ཏན་མཐོང་བ་ཆགས་པའི་རྒྱུ་མ་ཡིན་པ་ལ། གཞན་དག་ན་རེ། བདག་གི་བའི་བློ་དེའང་ཡོན་ཏན་མཐོང་བ་ལས་འབྱུང་བས་དེ་ལ་སྡུག་བསྔལ་དུ་བསྒོམ་པ་ནི་བདག་གི་བའི་བློའི་རྒྱུར་གྱུར་པ་ཡོན་ཏན་མཐོང་བའི་རྒྱུན་བཅད་པ་ལས་བདག་གི་བ་ལ་ཆགས་པ་དང་བྲལ་བ་དེ་ལྟར་ན་གཏན་ཚིགས་མ་གྲུབ་པ་ཡིན་ནོ་ཞེ་ན།

བཤད་པ། དེ་ཉིད་ཕྱིར་ན་བདག་གི་བའི། །བློ་རྒྱུའང་ཡོན་ཏན་མཐོང་བ་མིན།། དེ་ཕྱིར་ཡོན་ཏན་མི་མཐོང་བས། །དེ་ཡང་སྤོང་བ་མ་ཡིན་ནོ།། ༢༤༨ ཞེས་སྨོས་ཏེ། གང་གི་ཕྱིར་བྱིས་སོགས་ལ་ཡང་མཐོང་བའི་ཕྱིར། །ཞེས་བྱ་བ་ལ་སོགས་པའི་གཏན་ཚིགས་དེ་ཉིད་ཀྱི་ཕྱིར་ན་བདག་གི་བའི་བློ་སྐྱེ་བའི་རྒྱུའང་བདག་གི་བ་ལ་ཡོན་ཏན་དུ་མཐོང་བ་མ་ཡིན་ལ། བདག་གི་བ་ལ་ཡོན་ཏན་མཐོང་བས་བདག་གིར་ཆགས་པ་བསྐྱེད་པ་མ་ཡིན་པ་དེའི་ཕྱིར། བདག་གི་བ་ཡོན་ཏན་ཅན་མ་ཡིན་པར་མཐོང་བས་བདག་གི་བར་འཛིན་པའི་བློ་དེའི་ཡང་ས་བོན་སྤོང་བ་མ་ཡིན་ནོ། །ཇི་སྲིད་དུ་བདག་ལ་ཆགས་པ་དང་མ་བྲལ་བར་དེ་སྲིད་དུ་བདག་གི་བའི་བློ་ཡོད་པ་དེ་བས་ན། དེ་སྲིད་དུ་བདག་གི་བ་ལ་ཆགས་པ་ཡོད་པ་ཡིན་ནོ་ཞེས་པ་ལྷའིའོ། །སྐྱོན་གཞན་ཡང་བརྗོད་པ། གཞན་ཡང་ཡོད་མིན་ཡོན་ཏན་ནི། །སྒྲོ་འདོགས་ཆགས་པས་དེར་ཡང་མཐོང༌།། དེས་ན་དེ་རྒྱུ་གནོད་མེད་ཅན། །བསྒྲུབས་པས་དེ་ལ་ཇི་ལྟར་གནོད།། ༢༤༩ ཅེས་སྨོས་ཏེ། འདི་ལྟར་སྐྱོན་གཞན་ཡང་ཁྱོད་ཀྱི་འདོད་ཆགས་དང་བྲལ་བར་འདོད་པའི་སྐྱེས་བུ་དེས་བདག་གི་བའི་སྐྱོན་མཐོང་ནས་སྡུག་བསྔལ་དུ་བསྒོམ་པས་དེ་ལ་འདོད་ཆགས་དང་བྲལ་བར་མི་འགྱུར་ཏེ། བདག་གི་བ་ལ་ཡོད་པ་མ་ཡིན་པའི་ཡོན་ཏན་ནི་ཡོད་པར་སྒྲོ་འདོགས་ཤིང་བདག་ལ་ཆགས་པས་བདག་གི་བ་ལ་ཡོན་ཏན་ཅན་དེར་ཡང་མཐོང་ཞིང༌། སྐྱོན་མཐོང་བའི་གོ་སྐབས་ཤིན་ཏུ་མེད་པའི་ཕྱིར། བདག་གི་ཆགས་པ་དེ་ཡོན་ཏན་མཐོང་བ་ལས་བྱུང་བ་མ་ཡིན་པར་བདག་གིར་འཛིན་པའི་རྒྱུ་ལས་བྱུང་བ་དེས་ན་བདག་གིར་ཆགས་པ་དེའི་རྒྱུ་ལ་གནོད་པ་མེད་པ་ཅན་ཡིན་པའི་ཕྱིར། གྲོལ་བའི་ཕྱིར་དུ་དབང་པོ་ལ་སོགས་པའི་བདག་གི་བ་སྡུག་བསྔལ་དུ་བསྒོམ་པའི་ཆོ་ག་བསྒྲུབས་པས་བདག་གི་བར་ཆགས་པ་དེ་ལ་ཇི་ལྟར་གནོད་དེ་མི་གནོད་པ་ཁོ་ནའོ་ཞེས་མཇུག་བསྡུ་བའོ།། ལྔ་པ་སེར་སྐྱ་བའི་ཆགས་བྲལ་དགག་པ་ལ། སེར་སྐྱ་པ་ན་རེ། ཁོ་བོ་ནི་ཡོན་ཏན་མཐོང་བ་ལས་ཆགས་པར་མི་སྨྲའོ།

།འོ་ན་ཅི་ཡིན་ཅེ་ན། རང་བཞིན་དང་སྐྱེས་བུ་དང་བློ་ལ་སོགས་པ་གཅིག་ཏུ་བཟུང་བའི་རྒྱུ་ལས་ཆགས་པ་འབྱུང་ལ། རང་བཞིན་དང་སྐྱེས་བུ་གཞན་དུ་ཤེས་པས་རང་ཉིད་ཀྱི་བློ་འདོར་བའི་ཕྱིར་འདོད་ཆགས་དང་བྲལ་བ་ཡིན་ནོ་ཞེ་ན། བཤད་པ། མཆོག་གཞན་དོན་དུ་གཉེར་ཕྱིར་དང༌། །སྐྱེ་འཇིག་བློ་ཅན་ཉིད་ཀྱི་ཕྱིར།། སྐྱེ་བོ་འདི་ཡིས་དབང་སོགས་ལས། །བདག་ནི་ཐ་དད་གྱུར་པར་ཤེས།། ༢༥༠ དེ་ཕྱིར་གཅིག་ཉིད་མཐོང་བས་ཀྱང༌། །ཆགས་མིན་བདག་ལ་ཆགས་པ་དེ།། དམིགས་པའི་ནང་གི་ཡན་ལག་ལ། །ངོ་བོ་ཉིད་ཀྱིས་རྗེས་ཆགས་འགྱུར།། ༢༥༡ ཞེས་སྨོས་ཏེ། བྱིས་པ་སོ་སོའི་སྐྱེ་བོ་འདི་ཡིས་འདོད་ཆགས་དང་བྲལ་བར་ཐལ། དབང་པོ་ལ་སོགས་པ་ལས་བདག་ནི་ཐ་དད་དུ་གྱུར་པར་ཤེས་པའི་ཕྱིར། ཇི་ལྟར་ཐ་དད་དུ་ཤེས་ཤེ་ན། རང་རྒྱུད་ཀྱི་མིག་གི་དབང་པོ་ལ་སོགས་པ་ཡོན་ཏན་མེད་པའི་གནས་སྐབས་ལས་མཆོག་གཞན་བདག་གི་མིག་གི་དབང་པོ་ལ་སོགས་པ་གཞན་ལས་ཁྱད་པར་དུ་འཕགས་པར་གྱུར་ཅིག་སྙམ་དུ་དོན་དུ་གཉེར་བའི་ཕྱིར་དང༌། ང་ཡི་བདག་གཞན་དུ་གྱུར་ཅིག་ཅེས་ནི་མ་ཡིན་པའི་ཕྱིར་དང༌། བདག་གནས་པར་མཐོང་བ་ལ་དབང་པོ་དང་སྐྲ་སེན་དང་ཡན་ལག་ལ་སོགས་པ་སྐྱེ་ཞིང་འཇིག་པར་རྟོགས་པའི་བློ་ཅན་ཉིད་ཀྱི་ཕྱིར་རོ། །རང་བཞིན་དང་སྐྱེས་བུ་ཐ་དད་དུ་ཤེས་པ་འདོད་ཆགས་དང་བྲལ་བའི་རྒྱུ་མ་ཡིན་པ་དེའི་ཕྱིར་རང་བཞིན་དང་སྐྱེས་བུ་གཅིག་ཉིད་དུ་མཐོང་བས་ཀྱང་འདོད་ཆགས་སྐྱེ་བའི་རྒྱུ་མ་ཡིན་ཏེ། དེ་གཉིས་གཅིག་ཏུ་མཐོང་བ་མེད་ཀྱང་ཆགས་པ་སྐྱེ་བ་ཡོད་པའི་ཕྱིར་རོ། །དེས་ན་བདག་ལ་ཆགས་པ་དེ་ནི་བདག་གི་བར་ཆགས་པའི་རྒྱུ་ཡིན་ཏེ། ཡུལ་གཟུགས་སོགས་ལ་དམིགས་པར་བྱེད་པའི་ཤེས་པའི་ནང་གི་ཡན་ལག་མིག་སོགས་དབང་པོ་ལྔ་ལ་བདག་གིའོ་ཞེས་ངོ་བོ་ཉིད་དམ་རང་བཞིན་གྱིས་རྗེས་སུ་ཆགས་པ་སྐྱེ་བར་འགྱུར་བའི་ཕྱིར། དྲུག་པ་སྡུག་བསྔལ་ལ་ཡིད་འབྱུང་བ་ཆགས་བྲལ་མ་ཡིན་པ་ལ། གཞན་དག་ན་རེ། སྲོག་ཆགས་རྣམས་ཀྱི་དེ་ལྟར་གཞན་གྱི་སྡུག་བསྔལ་མཐོང་ནས་འདོད་ཆགས་དང་བྲལ་བར་འགྱུར་བ་ཉིད་མ་ཡིན་ནམ།

དེ་ཇི་ལྟར་ན་སྡུག་བསྔལ་བསྒོམ་པས་འདོད་ཆགས་དང་བྲལ་བ་མ་ཡིན་ཅེ་ན། བཤད་པ། གང་ཞིག་ད་ལྟར་སྡུག་བསྔལ་བས། །ཡིད་འབྱུང་དེ་འདྲ་སྡང་ཡིན་གྱི།། ཆགས་བྲལ་མ་ཡིན་དེ་ཚེ་ཡང༌། །ཆཌ་སོཌ་སྐབས་གཞན་འཚོལ་ཕྱིར་རོ།། ༢༥༢ ཞེས་སྨོས་ཏེ། སྐྱེས་བུ་གང་སུ་ཞིག་ད་ལྟར་སྡུག་བསྔལ་གྱིས་གདུངས་པའི་ཉེས་པ་མཐོང་བ་བསྒོམ་པས་ཡིད་འབྱུང་བ་གང་ཡིན་པ་དེ་འདྲ་བ་ནི་འདོད་ཆགས་དང་བྲལ་བ་མ་ཡིན་ཏེ། སྡུག་བསྔལ་མཐོང་བའི་ཡིད་མི་བདེ་བས་ཞེ་སྡང་དང་མཚུངས་པར་ལྡན་པའི་སྐྱོ་བ་ཡིན་ཏེ། དེའི་ཕྱིར་དཔེར་ན་འཕགས་པ་གནས་བརྟན་པའི་སྡེ་པས། ìཡིད་མི་བདེ་བ་ཐམས་ཅད་ནི་ཞེ་སྡང་དང་མཚུངས་པར་ལྡན་པ་ཡིན་ནོ་î ཞེས་བཤད་པ་ལྟ་བུའོ།། ཞེ་སྡང་དང་མཚུངས་པར་ལྡན་པའི་སྐྱོ་བ་དེ་འདྲ་བ་ནི་ཆགས་པ་དང་བྲལ་བ་མ་ཡིན་ཏེ། དེ་དང་ཆགས་བྲལ་གཉིས་ནི་མི་དགེ་བ་དང་དགེ་བ་ཐ་དད་པའི་མཚན་ཉིད་ཅན་ཡིན་པའི་ཕྱིར་ཏེ། བཅོམ་ལྡན་འདས་ཀྱིས་ཡིད་མི་བདེ་བ་དེ་འདྲ་བ་མི་དགེ་བ་ཉིད་ཡིན་ན་ཡང་དགེ་བའི་ཆོས་སྐྱེད་པར་བྱེད་པ་ཉིད་ཡིན་པའི་ཕྱིར། བསྟེན་པར་བྱ་བ་ཉིད་ཡིན་པར་བཤད་ དོ། །གཞན་ཡང་སྡུག་བསྔལ་གྱི་ཡིད་མི་བདེ་བས་སྐྱོ་བ་སྐྱེས་པ་དེའི་ཚེའང་བདག་གི་བ་ལ་ཆགས་པ་ཡོད་དེ། སྡུག་བསྔལ་གྱི་གནས་སྐབས་ལས་གཞན་བདེ་བ་འདོད་ཅིང་འཚོལ་བའི་ཕྱིར་རོ།། དེ་ལ་གཞན་དག་ན་རེ། ཞེ་སྡང་གཏན་དུ་འབྱུང་བ་ཉིད་ཆགས་བྲལ་མིན་ནོ་ཞེ་ན། བཤད་པ། ཞེ་སྡང་སྡུག་བསྔལ་རྒྱུ་ཅན་ཕྱིར། །དེ་ནི་དེ་སྲིད་ཙམ་དུ་གནས།། དེ་ལོག་ན་ནི་རང་ཉིད་ཀྱི། །རང་བཞིན་ཉིད་ལ་སླར་བརྟེན་འགྱུར།། ༢༥༣ ཞེས་སྨོས་ཏེ། ཞེ་སྡང་ནི་སྡུག་བསྔལ་རྒྱུར་ཡོད་པ་ལས་སྐྱེ་བ་ཅན་ཡིན་པའི་ཕྱིར་སྡུག་བསྔལ་མེད་ཀྱང་རྒྱུན་དུ་འབྱུང་བ་མ་ཡིན་ནོ། །དེས་ན་ཞེ་སྡང་དེ་ནི་སྡུག་བསྔལ་ཡོད་པ་དེ་སྲིད་ཙམ་དུ་གནས་པ་ཡིན་གྱི། སྡུག་བསྔལ་དེ་ལོག་ཅིང་མེད་ན་ནི་ཞེ་སྡང་ཡང་ལོག་ཅིང་མེད་པས་འདོད་ཆགས་རང་ཉིད་ཀྱི་རང་བཞིན་དེ་ཉིད་ལ་སླར་ཡང་བརྟེན་པར་འགྱུར་རོ།།

བདུན་པ་ཆགས་བྲལ་ཉིད་བཤད་པ་ནི། གཞན་དག་ན་རེ། འོ་ན་སྡུག་བསྔལ་ལས་ཡིད་འབྱུང་ནི་ཞེ་སྡང་ཉིད་ཡིན་གྱི། ཆགས་པ་དང་བྲལ་བ་ཉིད་མ་ཡིན་ན་འདོད་ཆགས་དང་བྲལ་བ་ཞེས་བྱ་བ་དེའང་གང་ཞེ་ན། བཤད་པ། བླང་དང་དོར་བྱ་སྤངས་པའི་ཕྱིར། །ཐམས་ཅད་ལ་ནི་མཉམ་སྙོམས་ཅན།། ཙནྡན་སྟེའུ་མཚུངས་པ་ལ། །ཆགས་བྲལ་ཞེས་ནི་བརྗོད་པ་ཡིན།། ༢༥༤ ཞེས་སྨོས་ཏེ། ཁམས་གསུམ་ལ་འདོད་ཆགས་དང་བྲལ་བའི་འཕགས་པ་དགྲ་བཅོམ་པ་ལ་ནི་ཆགས་པ་དང་བྲལ་བ་ཞེས་ནི་བརྗོད་པ་ཡིན་ཏེ། བདག་གི་དངོས་པོ་ཞེས་བྱ་བ་ཉེ་བར་ལེན་པའི་ཕུང་པོའི་ཚོགས་ཉེ་བར་མཁོ་བ་རྣམས་འདི་དང་འདི་ནི་ང་དང་ངའིའོ་ཞེས་བླང་བྱ་དང་སྐྱོན་ལ་དོར་བྱར་ཞེན་པ་སྤངས་པའི་ཕྱིར་དང༌། ཡིད་དུ་འོང་བ་དང་མི་འོང་བའི་ཡུལ་ཐམས་ཅད་ལ་ནི་ཆགས་པ་དང་སྡང་བ་མེད་པར་མཉམ་པའི་བཏང་སྙོམས་ཅན་ཡིན་པའི་ཕྱིར་དང༌། འགའ་ཞིག་གིས་སེམས་དང་བས་ཕྱོགས་གཅིག་ནས་ཙནྡན་གྱི་བྱུག་པས་བྱུགས་པ་ལ་ཆགས་པ་མེད་པ་དང༌། འགའ་ཞིག་གིས་ཁོང་ཁྲོ་བས་ཕྱོགས་གཅིག་ནས་སྟེའུས་ཡན་ལག་བཅད་པ་ལ་དོར་བྱར་ཞེན་པ་མེད་པར་མཚུངས་པ་ལ་དེ་དེའི་ཕྱིར་རོ། ། འོན་ཀྱང་གཉིས་ཀ་ལ་རྗེས་སུ་ཆགས་པ་དང་ཁོང་ཁྲོ་བ་མེད་པའི་མཚན་ཉིད་ཅན་གྱི་བཏང་སྙོམས་སུ་གནས་པར་འགྱུར་རོ་ཞེས་པ་ལྷའིའོ།། རྒྱན་ལས། ìཁོ་བོ་ཅག་གི་ཕྱོགས་ལ་ནི་ཆོས་ཉིད་ཙམ་མཐོང་བས་སེམས་ཅན་མཉམ་པ་ཉིད་ཐོབ་སྟེ་རྗེས་སུ་ཆགས་པ་དང་བྲལ་བས་ན་རྣལ་འབྱོར་པ་རྣམས་ཆགས་པ་དང་བྲལ་བ་ཡིན་གྱི། གཞན་དུ་ནི་མ་ཡིན་ནོ།།î ཞེས་གསུངས་སོ།། བརྒྱད་པ་སྡུག་བསྔལ་བསྒོམ་པར་གསུངས་པ་དང་འགལ་བ་སྤང་བ་ལ། གཞན་དག་ན་རེ། འོ་ན་ཇི་ལྟར་བཅོམ་ལྡན་འདས་ཀྱིས་སྡུག་བསྔལ་བསྒོམ་པར་གསུངས་ཤེ་ན། བཤད་པ། འདུ་བྱེད་སྡུག་བསྔལ་ལ་དགོངས་ནས། །སྡུག་བསྔལ་བསྒོམ་པར་གསུངས་པ་ཡིན། །ངེད་ཀྱི་དེ་ཡང་རྐྱེན་ལས་སྐྱེས། །དེ་ནི་བདག་མེད་ལྟ་རྟེན་ཡིན།། ༢༥༥ ཅེས་སྨོས་ཏེ། འདི་ལྟར་བཅོམ་ལྡན་འདས་ཀྱིས་སྡུག་བསྔལ་གྱི་སྡུག་བསྔལ་ཙམ་ལ་དགོངས་ནས་སྡུག་བསྔལ་བསྒོམ་པར་གསུངས་པ་ནི་མ་ཡིན་ཏེ།

འདོད་ཆགས་ཅན་རྣམས་འདོད་ཆགས་ཀྱི་བདེ་བ་ཉམས་པར་འགྱུར་བ་ན་ཕྱོགས་སུ་ལྷུང་བ་དང་བྲལ་བའི་སྒོ་ནས་ཁྱབ་པ་འདུ་བྱེད་ཀྱི་སྡུག་བསྔལ་བསྒོམ་པའི་ངོས་སུ་འགྱུར་བ་ལ་དགོངས་ནས་སྡུག་བསྔལ་བསྒོམ་པར་གསུངས་པ་ཡིན་པའི་ཕྱིར་དང༌། ངེད་ཀྱི་བསྒོམ་བྱ་ཁྱབ་པ་འདུ་བྱེད་ཀྱི་སྡུག་བསྔལ་དེ་ཡང་རྒྱུ་རྐྱེན་ལས་སྐྱེས་པའི་གཞན་དབང་སྐད་ཅིག་མ་ཙམ་ཡིན་ལ། དེ་ནི་བདག་མེད་པར་ལྟ་བའི་རྟེན་ཙམ་དུ་བསྒོམ་པར་བྱ་བ་ཡིན་པའི་ཕྱིར་རོ།། འདུ་བྱེད་ཀྱི་སྡུག་བསྔལ་བསྒོམ་པ་སྟོང་ཉིད་རྟོགས་པའི་ལྟ་བའི་རྟེན་ཡིན་ན་ལྟ་བ་དེ་རྟོགས་པས་ཅི་བྱ་ཞེ་ན། བཤད་པ། སྟོང་ཉིད་ལྟ་བས་གྲོལ་བར་འགྱུར། །བསྒོམ་པ་ལྷག་མ་དེ་དོན་ཡིན།། ཅེས་སྨོས་ཏེ། འདུ་བྱེད་ཀྱི་སྡུག་བསྔལ་བསྒོམ་པ་ལས་འདུས་བྱས་ཐམས་ཅད་བདག་དང་བདག་གི་བས་སྟོང་པའི་དོན་དམ་པ་སྟོང་པ་ཉིད་རྟོགས་པར་འགྱུར་ལ། སྟོང་པ་ཉིད་དུ་ལྟ་བས་འཁོར་བའི་འཆིང་བ་ལས་གྲོལ་བར་འགྱུར་བའི་ཕྱིར་རོ། །དེས་ན་མི་རྟག་པ་དང༌། སྡུག་བསྔལ་བ་ལ་སོགས་པ་བསྒོམ་པ་ལྷག་མ་གང་ཡིན་པ་དེ་དག་ཐམས་ཅད་ནི་སྟོང་པ་ཉིད་དེ་རྟོགས་པའི་དོན་དུ་བསྒོམ་པ་ཡིན་གྱི། དེ་བསྒོམ་པས་ཡོངས་སུ་གྲོལ་བར་ནུས་པ་ནི་མ་ཡིན་ནོ། །དེའི་གཞུང་འཛུགས་པའི་ཕྱིར། 

དེ་ཕྱིར་མི་རྟག་ལས་སྡུག་བསྔལ།། སྡུག་བསྔལ་ལས་ནི་བདག་མེད་གསུངས།། ༢༥༦ ཞེས་སྨོས་ཏེ། མི་རྟག་པ་དང་སྡུག་བསྔལ་བསྒོམ་པ་ནི་སྟོང་པ་ཉིད་མཐོང་བའི་ཐབས་ཡིན་གྱི། དངོས་སུ་གྲོལ་བའི་རྒྱུ་མ་ཡིན་པ་དེའི་ཕྱིར་ཐབས་མི་རྟག་པ་བསྒོམ་པ་ལས་སྡུག་བསྔལ་ཤེས་ལ། སྡུག་བསྔལ་ཤེས་པའི་རྒྱུ་ལས་ནི་བདག་མེད་རྟོགས་པ་འབྱུང་བར་གསུངས་ཏེ། ཇི་སྐད་དུ། བཅོམ་ལྡན་འདས་ཀྱིས་མདོ་ལས། ìདགེ་སློང་དག་གཟུགས་རྟག་པ་ཡིན་ནམ། མི་རྟག་པ་ཡིན། བཙུན་པ་མི་རྟག་པ་ལགས་སོ། །གང་མི་རྟག་པ་དེ་སྡུག་བསྔལ་བ་ཡིན་ནམ། བདེ་བ་ཡིན། བཙུན་པ་སྡུག་བསྔལ་བ་ལགས་ཏེ། གང་མི་རྟག་པ་དེ་ནི་སྡུག་བསྔལ་བ་རྣམ་པར་འགྱུར་བའི་ཆོས་ཅན་ལགས་སོ། །དེ་ལ་འདི་ནི་ངའིའོ། ། འདི་ནི་ངའི་ཡིན་ནོ། །འདི་ནི་ངའི་བདག་གོ་ཞེས་ལྟ་རུང་ངམ། བཙུན་པ་དེ་ནི་མ་ལགས་སོ།།î ཞེས་གསུངས་པ་ཡིན་ནོ། །དེ་ཉིད་ཀྱི་ཕྱིར་བཅོམ་ལྡན་འདས་ཀྱི་བསྟན་པ་ནི་སྟོང་པ་ཉིད་ལ་གཞོལ་བ་ཡིན་ནོ་ཞེས་པ་ལྷ་རྒྱན་གཉིས་ཀའིའོ།། བཞི་པ་དོན་བསྡུ་བ་ནི། ཆགས་བྲལ་མིན་དང་སྲེད་ལྡན་དང༌། །རྩོམ་པ་ཀུན་ལ་བརྟེན་པ་དང༌།། ཉོན་མོངས་ལས་ལས་གྲོལ་བ་མིན། །དེ་འདྲ་འཁོར་བ་པ་ཞེས་བྱ།། ༢༥༧ ཞེས་སྨོས་ཏེ། དེ་ལྟ་བས་ན་ཁྱོད་ཀྱི་འདོད་ཆགས་དང་བྲལ་བར་འདོད་པའི་སྐྱེས་བུ་དེ་འདྲ་བ་ནི་འཁོར་བ་པ་ཞེས་བྱ་བ་ཡིན་ཏེ། བདག་དང་བདག་གི་བ་ལ་ཆགས་པ་དང་བྲལ་བ་མ་ཡིན་པའི་ཕྱིར་དང༌། བདེ་བ་ཐོབ་པར་འདོད་པ་དང༌། སྡུག་བསྔལ་འདོར་བར་འདོད་པའི་སྲེད་པ་དང་ལྡན་པའི་ཕྱིར་དང༌། བདེ་བ་དང་སྡུག་བསྔལ་བླང་བ་དང་དོར་བའི་བྱ་བ་ལ་འཇུག་པའི་བརྩོན་པ་ཀུན་ལ་བརྟེན་པའི་ཕྱིར་དང༌། ཆགས་པ་དང༌། སྲེད་པ་དང༌། རྩོམ་པ་ལ་འཇུག་པ་དེའི་དབང་གིས་ཉོན་མོངས་པ་དང༌། དེས་ཀུན་ནས་བསླང་བའི་དགེ་མི་དགེའི་ལས་ལས་གྲོལ་བ་མ་ཡིན་པའི་ཕྱིར། དཔེར་ན་སོ་སོའི་སྐྱེ་བོ་བཞིན་ནོ།། ལྔ་པ་བདག་གི་བ་སྤངས་ན་ཧ་ཅང་ཐལ་བ་ནི། གཞན་དག་ན་རེ།

བདག་གི་ཉིད་ནི་མི་འདོད་ན།། ཞེས་སྨོས་ཏེ། གང་གི་ཚེ་ཐར་པའི་གནས་སྐབས་དེའི་ཚེ་བདག་གི་བ་ཉིད་ནི་སྤང་ཞིང་མི་འདོད་དོ་ཞེ་ན། བཤད་པ། དེ་ཡི་ཟ་བ་པོ་ཡང་མེད།། བྱ་དང་ལོངས་སྤྱོད་མཚན་ཉིད་ཅན། །དེ་ཚེ་དེ་ཡི་བདག་ཀྱང་མེད།། ༢༥༨ ཅེས་སྨོས་ཏེ། ཁྱོད་ཀྱི་འཁོར་བ་ལས་གྲོལ་བར་འདོད་པའི་བདག་ཆོས་ཅན། བདག་གི་བ་དེ་ཡི་ཟ་བ་པོའི་བདག་གི་བ་དེ་ཡང་མེད་པར་ཐལ། བཟའ་བར་བྱ་བའམ་ལོངས་སྤྱད་བྱ་བདག་གི་བ་ཉིད་མེད་པའི་ཕྱིར། འདོད་པ་ཡིན་པ་དེ་ལྟར་ན་གང་གི་ཚེ་བྱ་བ་ལ་སོགས་པ་བྱེད་པ་དང༌། རྣམ་སྨིན་ལ་ལོངས་སྤྱོད་པའི་མཚན་ཉིད་ཅན་མི་འདོད་པ་དེའི་ཚེ་དེ་ཡི་བདག་ཀྱང་མེད་པར་འགྱུར་རོ།། དྲུག་པ་དེས་ན་འཇིག་ཚོགས་ལ་ལྟ་བ་སྤང་བར་གདམས་པ་ནི། དེ་ཕྱིར་གྲོལ་འདོད་ཐོག་མེད་པའི། །རྒྱུ་ཅན་རིགས་མཐུན་ས་བོན་ལས།། བྱུང་བའི་འཇིག་ཚོགས་ལྟ་བ་དག །རྩ་བ་ཉིད་ནས་དབྱུང་བར་གྱིས།། ༢༥༩ ཞེས་སྨོས་ཏེ། གང་གི་ཕྱིར་མྱ་ངན་ལས་འདས་པའི་གྲོང་ཁྱེར་ཐོབ་པའི་ཕྱིར་དུ་བདག་མེད་པ་མཐོང་བ་ཉིད་ལམ་ཡིན་གྱི། གཞན་སྡུག་བསྔལ་ལ་སོགས་པ་བསྒོམ་པ་ནི་ལམ་མ་ཡིན་པ་དེའི་ཕྱིར། འཁོར་བ་སྙིང་པོ་མེད་པ་ལས་གྲོལ་བར་འདོད་པ་ཁྱོད་འབད་པ་ཆེན་པོས་བདག་མེད་པ་གོམས་པས་འཇིག་ཚོགས་ལ་ལྟ་བ་དག་རྩ་བ་ཉིད་ནས་དབྱུང་བ་དང་བཅོམ་པར་གྱིས་ཤིག་གོ །འཇིག་ལྟ་དེའང་ཅི་དང་འདྲ་བ་ཞིག་ཅེ་ན། ཐོག་མ་མེད་པའི་རྒྱུ་ཅན་ཏེ་རིགས་མཐུན་པའི་ས་བོན་རིགས་འདྲ་སྔ་མ་སྔ་མ་ལ་བརྟེན་ནས་ཕྱི་མ་ཕྱི་མ་འབྱུང་བ་སྟེ། ཐོག་མ་མེད་པའི་དུས་ནས་འཇུག་པ་ཞེས་བྱ་བའི་དོན་ཏོ་ཞེས་པ་ལྷའིའོ།། གསུམ་པ་བདག་འཛིན་ཅན་གྲོལ་བའི་ལུང་ལས་དགག་པ་ལ་ལྔ། དགག་པ་དངོས། དེ་ལ་རྩོད་པ་སྤང་བ། མ་མཐོང་བའི་ལས་ཞིག་པས་ཐར་པ་དགག །བདག་གི་ནུས་པ་སྦྱོར་བ་དགག །འཁོར་བ་མི་སྲིད་པར་དགག་པའོ།། དང་པོ་ལ། ལ་ལ་དག་ན་རེ། བདག་ཡོད་པ་ཉིད་དང༌། དེའི་ཐར་པ་ཡང་ལུང་ལས་གྲུབ་པ་ཡིན་པ་དང༌། ཐར་པ་དེའང་གཅིག་ཏུ་བདེ་བའི་རང་བཞིན་ཡིན་ཏེ།

དེ་ནི་ནམ་ཡང་མེད་པར་འགྱུར་བ་མ་ཡིན་ལ། འཁོར་བའི་བདེ་བ་རྣམ་པར་ཆད་པ་དང་ལྡན་པ་ཡིན་པས། དེ་ལས་ཡོངས་སུ་མི་སྐྱེ་བ་དེའང་དབང་བསྐུར་བའི་ཆོ་ག་ལས་གྲུབ་པའི་རིག་སྔགས་ཀྱི་རྩོམ་པ་ཐམས་ཅད་དོན་མེད་དོ། །དེ་སྐད་དུའང༌། དབང་པོ་ལས་འདས་རེག་བྱ་མིན། །དངོས་པོ་མིག་གིས་མཐོང་བ་ཡི།། དྲང་སྲོང་དེ་དག་ཚིག་ལ་ནི། །རྗེས་སུ་དཔག་པས་གནོད་མ་ཡིན།། སྐྱེས་བུས་མ་བྱས་པའི་ཚིག་ལ་ཡང་ངོ་ཞེས་ཟེར་རོ། །དེ་ཡང་མི་རིགས་སོ་ཞེས་བཤད་པ། ལུང་ནི་དེ་ལྟའི་དངོས་ཡིན་པའི། །རྒྱུ་མ་མཐོང་བ་རྣམས་ལ་ནི།། ལུང་ཙམ་གྱིས་ནི་གྲོལ་བར་ཡང༌། །སྨྲ་བ་ཡོངས་སུ་མགུ་བྱེད་མིན།། ༢༦༠ ཅེས་སྨོས་ཏེ། གང་དག་རྟོག་པ་དང་ལྡན་པ་གྲོལ་བར་འདོད་པ་རྣམས་ལ་དབང་ཕྱུག་གིས་དབང་བསྐུར་བའི་ལུང་ཙམ་གྱིས་ནི་གྲོལ་བར་ཡང་སྨྲ་བའི་ལུང་དེ་ནི་རྟོགས་པ་དང་ལྡན་པར་ཡོངས་སུ་མགུ་བར་བྱེད་པའི་ལུང་མ་ཡིན་ཏེ། ལུང་རང་གི་བརྗོད་བྱའི་དོན་ནི་བདེན་པ་དེ་ལྟ་བུའི་དངོས་པོ་ཅན་ཡིན་པའི་རྒྱུ་མཚན་ཚད་མས་མ་མཐོང་བའི་ཕྱིར། དེ་ལ་གཞན་དག་ན་རེ། ས་བོན་ལ་སོགས་པ་ལ་དབང་བསྐུར་ལ་སོགས་པའི་ཆོ་ག་དང་འབྲེལ་བ་ལས་མྱུ་གུ་ལ་སོགས་པ་མི་སྐྱེ་བའི་ཆོས་ཅན་དུ་མཐོང་བས་འདིར་ཡང་མཚུངས་སོ་ཞེ་ན། བཤད་པ། ས་བོན་སོགས་གྲུབ་ཆོ་ག་ནི། །སྐྱེས་བུ་མི་བསྐྱེད་པར་ནུས་མིན།། ཏིལ་མར་བསྐུས་དང་མེས་བསྲེགས་སོགས། །ལས་ཀྱང་གྲོལ་བར་ཐལ་ཕྱིར་རོ།། ༢༦༡ ཞེས་སྨོས་ཏེ། དེ་ལྟར་མཚུངས་པ་ནི་མ་ཡིན་ཏེ། སྔགས་བཏབ་པས་ས་བོན་ལ་སོགས་པས་མྱུ་གུ་མི་བསྐྱེད་པར་གྲུབ་པའི་ཆོ་ག་ནི་སྐྱེས་བུ་སྐྱེ་བ་ཕྱི་མར་མི་བསྐྱེད་པར་ནུས་པ་མ་ཡིན་པའི་ཕྱིར་རོ། །གཏན་ཚིགས་མ་གྲུབ་བོ་ཞེ་ན། འོ་ན་སྐྱེས་བུ་ལ་ཏིལ་མར་གྱིས་བསྐུས་པ་དང༌། མེས་བསྲེགས་པ་དང༌། ཕྱེ་མར་བྱས་པ་དང༌། བཙོས་པ་དང་བཏགས་པ་ལ་སོགས་པ་ལས་ཀྱང་གྲོལ་བ་ཐོབ་པར་ཐལ། ས་བོན་ལ་ཏིལ་མར་བསྐུས་པ་ལ་སོགས་པས་མྱུ་གུ་མི་བསྐྱེད་པའི་ཕྱིར་རོ།

།གཞན་དག་ན་རེ། སྔར་ལྕི་བ་དག་ཕྱིས་ཡང་ཕྱིར།། ཞེས་སྨོས་ཏེ། སྐྱེས་བུའི་སྡིག་པ་བྲ་མས་བླངས་ཏེ་སྦྱིན་སྲེག་བྱས་པ་ལས་ཟད་པར་འགྱུར་ཏེ། སྔ་ཕྱིར་སྲང་ལ་བསྒར་བ་ན་སྔར་སྲང་ཁར་ལྕི་བ་དག་ལས་ཕྱིས་ཡང་བར་མཐོང་བའི་ཕྱིར་ཞེ་ན། བཤད་པ། སྡིག་པ་བཅོམ་པར་བྱས་པ་མིན།། འདི་ཡི་ལྕི་ཉིད་མེད་གྱུར་གྱི། །ལུས་ཅན་མིན་ཕྱིར་སྡིག་ལྕི་མིན།། ༢༦༢ ཅེས་སྨོས་ཏེ། སྦྱིན་སྲེག་བྱས་པའི་སྐྱེས་བུ་སྔར་སྲང་ཁར་ལྕི་བ་ཕྱིས་ཡང་བར་མཐོང་བ་ཙམ་གྱིས་སྡིག་པ་བཅོམ་པར་བྱས་པར་བསྒྲུབ་ནུས་པ་མ་ཡིན་ཏེ། སྦྱིན་སྲེག་གིས་མེས་གདུངས་པ་ལས་སྐྱེས་བུ་འདི་ཡི་ལུས་ཀྱི་ལྕི་བ་ཆུ་དང་ས་ཉིད་ལ་སོགས་པ་ཅུང་ཟད་མེད་པར་འགྱུར་གྱི། ལུས་ཅན་མ་ཡིན་པའི་ཕྱིར་ན་སེམས་ཀྱི་སྡིག་པ་ནི་སྲང་གིས་གཞལ་བར་བྱ་བའི་ལྕི་བ་དང་ཡང་བ་མ་ཡིན་ནོ།། གཉིས་པ་དེ་ལ་རྩོད་པ་སྤང་བ་ལ། ཁ་ཅིག་ན་རེ། དབང་ཕྱུག་གི་དབང་ལ་སོགས་པ་ལམ་མ་ཡིན་ན། ཁྱེད་ཀྱིའང་བདག་མེད་པ་ལམ་མ་ཡིན་པར་འགྱུར་རོ་ཞེ་ན། བཤད་པ། ལོག་ཤེས་དང་ནི་དེ་ལས་བྱུང༌། །སྲེད་པ་སེམས་པའི་དབང་དག་གིས།། དམན་གནས་འགྲོ་བ་སྐྱེ་བ་ཡིན། །དེ་ཕྱིར་དེ་བཅད་འགྲོ་མི་འགྱུར།། ༢༦༣ དེ་ཙམ་ལས་ནི་འབྱུང་བའི་ཕྱིར། །སྐྱེ་ལ་དེ་དག་ཉིད་ནུས་ཡིན།། ཅེས་སྨོས་ཏེ། སྡུག་བསྔལ་ལ་ཕྱིན་ཅི་ལོག་ཏུ་བདེ་བར་འཛིན་པའི་ལོག་པའི་ཤེས་པ་དང་ནི་དེ་ལས་བྱུང་བའི་འཁོར་བ་དོན་གཉེར་གྱི་སྲེད་པ་དང་མཚུངས་པར་ལྡན་པའི་སེམས་པ་ནི་འཁོར་བར་སྐྱེ་བའི་རྒྱུ་ཡིན་ཏེ། དེའི་དབང་དག་གིས་དམན་པའི་གནས་མངལ་ལ་སོགས་པ་གནས་སུ་ཉེ་བར་འགྲོ་བ་དང་སྐྱེ་བར་འགྱུར་བ་ཡིན་པའི་ཕྱིར་རོ། །དེས་ན་ལོག་སྲེད་འཁོར་བའི་རྒྱུ་ཡིན་པ་དེའི་ཕྱིར། བདག་མེད་པར་རྟོགས་པའི་ཡེ་ཤེས་དེས་ལོག་སྲེད་དེ་བཅད་ཅིང་བཅོམ་ན་འཁོར་བར་འགྲོ་བར་མི་འགྱུར་ལ། ལོག་སྲེད་དེ་ཙམ་ལས་ནི་འཁོར་བ་འབྱུང་བའི་ཕྱིར། འཁོར་བར་སྐྱེ་བ་ལ་ལོག་སྲེད་དེ་དག་ཉིད་འཁོར་བ་བསྐྱེད་པའི་ནུས་པ་དང་ལྡན་པ་ཡིན་ནོ།།

གཞན་དག་ན་རེ། སྔོན་བྱས་པའི་ལས་ཀྱང་འཁོར་བར་སྐྱེ་བའི་རྒྱུར་ཡོད་པའི་ཕྱིར། ཇི་ལྟར་ན་འཁོར་བ་དེ་ལོག་སྲེད་དེ་ཙམ་ལས་བྱུང་བའི་ངང་ཚུལ་ཉིད་ཡིན་ཅེ་ན། བཤད་པ། སེམས་པ་དེ་དག་རང་ཉིད་ལས། །ཡིན་ཕྱིར་སྐྱེ་རྒྱུ་ཉམས་པ་ཉིད།། ༢༦༤ ཅེས་སྨོས་ཏེ། སེམས་པ་དེ་དག་མ་ཡིན་པའི་འདས་པའི་ལས་འཁོར་བའི་རྒྱུ་མ་ཡིན་ཏེ། རང་ཉིད་འཁོར་བའི་རྒྱུར་གྱུར་པའི་ལས་ཡིན་པའི་ཕྱིར། དེས་ན་དབང་ཕྱུག་གི་དབང་བསྐུར་ནི་ཐར་པའི་ལམ་མ་ཡིན་ཏེ། འཁོར་བར་སྐྱེ་བའི་རྒྱུ་ལོག་སྲེད་ནམ་ཡང་ཉམས་པར་བྱས་པ་མེད་པའི་ཕྱིར། གསུམ་པ་མ་མཐོང་བའི་ལས་ཞིག་པས་ཐར་པ་དགག་པ་ལ་གསུམ། འགོག་བྱེད་ཀྱི་རིགས་པ་དངོས། བདག་གི་ཡོན་ཏན་དང་ཚོགས་པ་དགག། གཏན་ཚིགས་མ་གྲུབ་པ་སྤང་བའོ།། དང་པོ་ལ། གཞན་དག་ན་རེ། འགྲོ་དང་རྟོགས་རྟེན་བྱེད་པ་ཡིན། །དེ་ནི་མ་མཐོང་བ་ལས་གྱུར།། མ་མཐོང་ཞིག་ཕྱིར་འགྲོ་བ་མེད། །དེས་ན་འདུ་བྱེད་སེམས་པ་མིན།། ༢༦༥ ཅེས་སྨོས་ཏེ། གལ་ཏེ་གནས་ལས་གནས་གཞན་དུ་འགྲོ་བར་བྱེད་པ་དང༌། ཡུལ་གཟུགས་ལ་སོགས་པ་རྟོགས་པའི་རྟེན་ནམ་རྒྱུ་བྱེད་པ་ནི་མིག་ལ་སོགས་པའི་དབང་པོ་རྣམས་ཡིན་ལ། བྱེད་པ་དེ་ནི་མ་མཐོང་བའི་ཆོས་དང་ཆོས་མ་ཡིན་པའི་ལས་གང་ཡང་རུང་བ་ལས་སྐྱེ་བར་འགྱུར་བས་དབང་བསྐུར་གྱི་ཆོ་གས་མ་མཐོང་བའི་ལས་ཞིག་པར་བྱས་པའི་ཕྱིར། དབང་བསྐུར་དང་ལྡན་པའི་དབང་པོ་ལ་སོགས་པ་དམན་པའི་གནས་སུ་འགྲོ་བ་མེད་དོ། ། དེས་ན་མ་མཐོང་བའི་ལས་དེ་ནི་དགེ་བ་དང་མི་དགེ་བ་ཉི་ཤུའི་རྗེས་སུ་འཇུག་པས་བསྐྱེད་ནུས་པའི་འདུ་བྱེད་ཡིན་གྱི། ཁྱེད་ཅག་འདོད་པའི་ལོག་སྲེད་དང་མཚུངས་ལྡན་གྱི་སེམས་པ་མིན་ནོ་ཞེ་ན། བཤད་པ། ཡོད་དང་མེད་པའི་རྗེས་འཇུག་ཕྱིར། །བྱེད་པ་བསྐྱེད་ལ་བློ་ཡི་ནི།། ནུས་མཐོང་གཞན་གྱི་མ་ཡིན་ན། །དེ་ཡོད་དེ་དག་ཅིས་མི་འགྲོ།། ༢༦༦ ཞེས་སྨོས་ཏེ། ལོག་པའི་ཤེས་པ་སྲེད་པ་དང་མཚུངས་པར་ལྡན་པའི་བློ་ནི་ཕན་འདོགས་བྱེད་དུ་ཡོད་པ་དང་མེད་པའི་རྗེས་སུ་འཇུག་པ་དང་ལྡོག་པ་ཅན་ཡིན་པའི་ཕྱིར།

བྱེད་པ་དབང་པོ་དྲུག་བསྐྱེད་པ་ལ་ལོག་སྲེད་ཀྱི་བློའི་ནི་ནུས་པ་མཐོང་བ་ཡིན་གྱི། གཞན་མ་མཐོང་བའི་ལས་དགེ་བ་དང་མི་དགེ་བ་ཉི་ཤུའི་རྗེས་སུ་འཇུག་པའི་འདུ་བྱེད་ཀྱིས་བསྐྱེད་པ་མ་ཡིན་ནོ། །དེས་ན་དབང་བསྐུར་ཐོབ་ཀྱང་ལོག་སྲེད་དེ་ཡོད་པའི་ཕྱིར། བྱེད་པ་དབང་པོ་དེ་དག་འཁོར་བར་ཅིས་མི་འགྲོ་སྟེ་འགྲོ་བར་འགྱུར་རོ་ཞེས་པ་ལྷའིའོ།། གཉིས་པ་བདག་གི་ཡོན་ཏན་དང་ཚོགས་པ་དགག་པ་ལ། ལ་ལ་དག་ན་རེ། གལ་ཏེ་དེ་དག་ནུས་མེད་ན།། ཞེས་སྨོས་ཏེ། གལ་ཏེ་ལོག་སྲེད་དང་བདག་གི་ཡོན་ཏན་གྱི་ཚོགས་པ་འཁོར་བའི་རྒྱུ་ཡིན་ལ། དེའང་དབང་བསྐུར་གྱི་བཅོམ་པས་དེ་དག་བསྐྱེད་པ་ལ་ནུས་པ་མེད་དོ་ཞེ་ན་བཤད་པ། དབང་སོགས་བྱས་མ་ཐག་དེ་དག །སེམས་པའི་དབང་གིས་འཛིན་དང་འཇུག། གཡེང་དང་འགོག་པ་མེད་པར་འགྱུར།། ༢༦༧ ཞེས་སྨོས་ཏེ། དེ་ལྟར་ཡིན་ན་དབང་བསྐུར་བ་དང་གྲོལ་བར་བྱེད་པའི་ཐབས་སྔགས་ལ་སོགས་པ་ཐོབ་པར་བྱས་མ་ཐག་པའི་སྐྱེས་བུ་དེ་དག་ལོག་སྲེད་དང་མཚུངས་པར་ལྡན་པའི་སེམས་པའི་དབང་གིས་ཡུལ་འཛིན་པ་དང༌། ཡུལ་རང་གར་འཇུག་པ་བཟློག་པ་དང་མངོན་པར་འདོད་པའི་ཡུལ་ལ་འཇུག་པ་དང་གཡེང་བ་མི་མཉམ་པར་འཇུག་པ་དང་འགོག་པའི་འཇིག་པ་སྟེ་དེ་དག་མེད་པར་འགྱུར་ཏེ། དབང་བསྐུར་མ་ཐག་ཏུ་ལོག་སྲེད་དང་བདག་གི་ཡོན་ཏན་གྱི་ཚོགས་པ་རྣམས་ཀྱི་ནུས་པ་བཅོམ་པར་བྱས་པས་བློ་ཉམས་པའི་ཕྱིར་ཞེས་རྒྱན་གྱིས་སོ།། སློབ་དཔོན་ལྷ་དབང་བློ་ནི། ìའཛིན་འཕེལ་འཁྲུག་དང་འགོག་པ་དག །སེམས་དཔས་འགྱུར་གྱིས་དབང་གིས་མིན། །ཅེས་སྨོས་ཏེ། རང་གི་ཡུལ་ལ་འཇུག་པ་ལ་བཟློག་པ་མེད་པར་འཛིན་པའོ། །འཕེན་པ་ནི་རང་གི་ཡུལ་ལ་འཇུག་པར་བྱེད་པའོ། ། འཁྲུག་པ་བསྣུན་པ་ལ་སོགས་པས་བློ་ནི་འགྱུར་བ་བསྐྱེད་པའོ། །འགོག་པ་ནི་བློའི་རྗེས་སུ་མཐུན་པ་ཡོད་ན་ཡང་འཁྲུག་པ་ལྡོག་པ་ཡིན་ནོ་î ཞེས་བཤད་དོ། །གཞན་དག་ན་རེ། ཅི་སྟེ་དེ་ཚེ་བློ་མེད་ཕྱིར། །མི་འགྱུར་་་་་་་་་་་་་་་་་་་་༌།།

ཞེས་སྨོས་ཏེ། ཅི་སྟེ་ཡང་དབང་བསྐུར་བ་བྱས་མ་ཐག་ཏུ་གཡེང་བ་དང་འགོག་པ་ལ་སོགས་པ་ཡོད་ཀྱང་འཆི་བའི་དུས་དེའི་ཚེ་ལོག་སྲེད་ལ་སོགས་པའི་བློ་མེད་པའི་ཕྱིར། བྱེད་པ་དབང་པོ་ལ་སོགས་པ་འཕེན་པར་མི་འགྱུར་རོ་ཞེ་ན། དེའི་དབང་སོགས་འཕེན་པའི་བློ་ཅིའི་ཕྱིར་མེད་ཅེས་དྲི་བར་བྱའོ། །དེ་ལ་གཞན་དག་ན་རེ། ་་་་་་་་་་་་དྲི་མ་རྣམས་ཀྱིས་བློ། །མཚམས་སྦྱོར་དེ་རྣམས་ནུས་མེད་ན།། ཞེས་སྨོས་ཏེ། ལོག་པའི་ཤེས་པ་བདག་ཏུ་ཆགས་པ་ལ་སོགས་པ་ཉོན་མོངས་པའི་དྲི་མ་རྣམས་ཀྱིས་བློའམ་གནས་སྐབས་གང་ཡིན་པ་དེ་དག་ནི་དབང་མ་བསྐུར་བས་དབང་པོ་སོགས་སྲིད་པར་མཚམས་སྦྱོར་བར་བྱེད་པ་ཡིན་ལ། དབང་བསྐུར་བར་བྱས་ན་ནི་དྲི་མའི་དབང་གིས་དབང་པོ་དེ་རྣམས་སྲེད་པར་མཚམས་སྦྱོར་བའི་ནུས་པ་མེད་པར་འགྱུར་རོ་ཞེ་ན། བཤད་པ། གསོན་པ་ཉིད་ནའང་ནུས་མེད་འགྱུར།། ༢༦༨ ཞེས་སྨོས་ཏེ། འོ་ན་དབང་བསྐུར་ཐོབ་པའི་སྐྱེས་བུ་ནི་གསོན་པའི་གནས་སྐབས་ཉིད་ནའང་ལོག་སྲེད་ལ་སོགས་པའི་དྲི་མ་རྣམས་ཀྱིས་བློས་དབང་པོ་ཕྱི་མ་མཚམས་སྦྱོར་བའི་ནུས་པ་མེད་པར་འགྱུར་ཏེ། གསོན་པའི་གནས་ནས་དབང་གིས་ལོག་སྲེད་ཀྱི་ནུས་པ་བཅོམ་པའི་ཕྱིར། དེས་ན་དབང་བསྐུར་མ་ཐག་ཏུ་གྲོལ་བར་འགྱུར་རོ་ཞེས་པ་རྒྱན་གྱིའོ། ། འདོད་པར་ཡང་མི་ནུས་སོ་ཞེས་བསྟན་པའི་ཕྱིར། གཉེན་པོ་དང་ནི་རང་གི་ཕྱོགས། །འཕེལ་ན་འགྲིབ་དང་འཕེལ་བའི་ཕྱིར།། ཉེས་རྒྱུན་རང་གི་ས་བོན་ཅན། །དབང་བསྐུར་བ་ལས་ལྡོག་པ་མེད།། ༢༦༩ ཅེས་སྨོས་ཏེ། འདི་ལྟར་གཉེན་པོ་བདག་མེད་རྟོགས་པའི་ཡེ་ཤེས་དང་ནི་ལོག་སྲེད་རང་གི་ཕྱོགས་ཚུལ་བཞིན་མ་ཡིན་པའི་ཡིད་ལ་བྱེད་པ་འཕེལ་ན་གོ་རིམ་བཞིན་དུ་འགྲིབ་པ་དང་འཕེལ་བའི་ཕྱིར། ཉེས་པའི་རྒྱུན་ཚུལ་བཞིན་མ་ཡིན་པ་ཡིད་ལ་བྱེད་པ་རྣམས་ནི་རང་གི་ས་བོན་རིགས་འདྲ་སྔ་མ་ལས་འབྱུང་བ་ཅན་ཡིན་པས། དེ་དག་མ་བཅོམ་པར་དབང་བསྐུར་བ་ཙམ་ལས་ལྡོག་པ་མེད་དོ་ཞེས་པ་ལྷ་རྒྱན་གཉིས་ཀའིའོ།།

བཞི་པ་བདག་གི་ནུས་པ་སྦྱར་བ་དགག་པ་ལ་གཉིས། བདག་རྒྱུར་མི་རིགས་པ། བདག་མེད་པ་ལ་རྩོད་པ་སྤང་བའོ། །དང་པོ་ལ། ལ་ལ་དག་ན་རེ། བདག་གིས་ལོག་སྲེད་ལ་སོགས་བསྐྱེད་པ་ཡིན་ནོ་ཞེ་ན། བཤད་པ། རྟག་ལ་བལྟོས་པ་མེད་པའི་ཕྱིར། །རིམ་གྱིས་སྐྱེད་པར་བྱེད་པ་དང༌།། བྱེད་དང་མི་བྱེད་པ་དག་ནི། །འདྲ་བའི་བདག་ཉིད་བྱེད་པ་འགལ།། ༢༧༠ རྒྱུ་དང་འབྲས་བུའང་གཅིག་པར་འགྱུར།། ཞེས་སྨོས་ཏེ། བདག་རྟག་པ་ནི་རྒྱུ་རྐྱེན་ལ་བལྟོས་པ་མེད་པའི་རྟག་པ་ཡིན་པའི་ཕྱིར། འབྲས་བུ་རིམ་གྱིས་སྐྱེད་པར་བྱེད་པ་འགལ་བར་འགྱུར་བ་དང༌། གཞན་ཡང་འབྲས་བུ་བྱེད་པའི་བདག་དང༌། འབྲས་བུ་མི་བྱེད་པའི་བདག་རྟག་པ་དག་ནི་རྐྱེན་ལ་མི་བལྟོས་པའི་རྟག་པར་འདྲ་བའི་བདག་ཉིད་ཡིན་པའི་ཕྱིར། འབྲས་བུ་མི་བྱེད་པའི་དུས་ནའང་འབྲས་བུ་བྱེད་པ་འགལ་བར་ཐལ་ལོ་ཞེས། ཇི་ལྟར་དངོས་དེ་རྒྱུ་ཡིན་པ། །དེ་ལྟར་དེ་ཉིད་གང་གི་ ཚེ། །རྒྱུ་མིན་དེ་ནི་གང་གི་འགྱུར། །ཞེས་བྱ་བའི་སྐབས་སུ་རྒྱས་པར་བཤད་ཟིན་ཏོ། །རྒྱུའི་གནས་སྐབས་ཀྱི་བདག་དང༌། འབྲས་བུ་ལོངས་སྤྱོད་པའི་གནས་སྐབས་ཀྱི་བདག་གཉིས་གཅིག་པར་འགྱུར་ཏེ། དེ་གཉིས་བདག་རྟག་པ་གཅིག་ཡིན་པའི་ཕྱིར་རོ། །གལ་ཏེ་གཏན་ཚིགས་མ་གྲུབ་བོ་ཞེ་ན། བཤད་པ། 

 དེ་དག་དེ་ལས་ཐ་དད་ན།། བྱེད་པོ་ཟ་པོ་ཉམས་པར་འགྱུར། །ནུས་པ་ཡང་ནི་འགྲུབ་མ་ཡིན།། ༢༧༡ ཅེས་སྨོས་ཏེ། ལས་གསོག་པ་པོ་དང་རྣམ་སྨིན་ལོངས་སྤྱོད་པ་པོའི་བདག་དེ་དག་ནི་ལས་གསོག་པ་པོ་དང་རྣམ་སྨིན་ལོངས་སྤྱོད་པ་པོ་དེ་ལས་འབྲེལ་བ་མེད་པའི་ཐ་དད་ཡིན་པའི་ཕྱིར་ན། ལས་བྱེད་པ་པོ་དང་རྣམ་སྨིན་ཟ་བ་པོ་ཡིན་པ་ཉམས་པར་འགྱུར་ལ། དེར་མ་ཟད་བདག་རྟག་པ་ཆོས་ཅན། འབྲས་བུ་མི་བསྐྱེད་པར་ཐལ། འབྲས་བུ་བསྐྱེད་པའི་ནུས་པ་ཡང་ནི་ཚད་མས་གྲུབ་པ་མ་ཡིན་པའི་ཕྱིར། གཉིས་པ་བདག་མེད་པ་ལ་རྩོད་པ་སྤང་བ་ནི། གཞན་དག་ན་རེ། བདག་འགའ་ཞིག་ཀྱང་ཡོད་པ་མ་ཡིན་པ་དེའི་ཚེ་གཞན་གྱིས་དྲན་པ་དང༌། གཞན་གྱིས་བྱས་པ་གཞན་གྱིས་ལོངས་སྤྱོད་པ་དང༌། བདག་གིས་ཉམས་སུ་མྱོང་བའི་དྲན་པ་མ་ཡིན་པ་ དང༌། གཞན་ཐེ་ཚོམ་ཟ་བ་གཞན་གྱིས་ངེས་པ་དང༌། གཞན་གྱིས་མཐོང་བ་གཞན་གྱིས་ངོ་ཤེས་པ་ལ་སོགས་པར་འགྱུར་རོ་ཞེ་ན། བཤད་པ། གཞན་གྱིས་དྲན་དང་ལོངས་སྤྱོད་སོགས། །ཐལ་བ་གནོད་བྱེད་མ་ཡིན་ཏེ།། འགའི་ཡང་དྲན་པ་མེད་པའི་ཕྱིར། །དེས་ན་མྱོང་ལས་དྲན་པ་འབྱུང༌།། ༢༧༢ ཞེས་སྨོས་ཏེ། གཞན་གྱིས་ཉམས་སུ་མྱོང་བ་གཞན་གྱིས་དྲན་པ་དང༌། གཞན་གྱིས་བྱས་པ་གཞན་གྱིས་ལོངས་སྤྱོད་པ་དང༌། བདག་གིས་མྱོང་བ་བདག་གིས་དྲན་པ་མ་ཡིན་པ་ལ་སོགས་པར་ཐལ། བདག་མེད་པའི་ཕྱིར་ཞེས་པའི་ཐལ་བ་དེ་ནི་ཁོ་བོ་ཅག་ལ་གནོད་བྱེད་མ་ཡིན་ཏེ། རྟག་པའི་བདག་འགའི་ཡང་སྔར་ཉམས་སུ་མྱོང་བ་ཕྱིས་དྲན་པ་མེད་པས་འདོད་ལན་ཐེབས་པའི་ཕྱིར། དེས་ན་རྟག་པའི་བདག་མེད་ཀྱང་རང་གི་ཉམས་སུ་མྱོང་བ་རྒྱུད་གཞན་གྱིས་དྲན་པ་མ་ཡིན་གྱི། རང་གི་སྔར་ཉམས་སུ་མྱོང་བ་ལས་ཕྱིས་དྲན་པ་འབྱུང་བ་ཡིན་ནོ།། ལྔ་པ་འཁོར་བ་མི་སྲིད་པ་དགག་པ་ལ་གསུམ། དགག་པ་དངོས། དེ་ལ་རྩོད་པ་སྤང་བ། དཀའ་ཐུབ་ཀྱིས་གྲོལ་བ་དགག་པའོ།། དང་པོ་ལ། གཞན་དག་ན་རེ། བདག་མེད་པས་འཁོར་བར་འཇུག་པའང་མེད་པར་འགྱུར་ཏེ། བདག་མེད་ན་འཇིག་ཚོགས་ལ་ལྟ་བ་ཡང་མེད་པའི་ཕྱིར།

དེས་ན་འཁོར་བ་ཉིད་མེད་པ་ཉིད་དོ་ཞེ་ན། བཤད་པ། བདེན་པ་བཞི་ལ་བརྟན་པ་དང༌། །བདེ་དང་ང་དང་ངའི་ཞེས་སོགས།། ཡང་དག་མིན་པ་རྣམ་བཅུ་དྲུག །སྒྲོ་བཏགས་ནས་ནི་ཡོངས་སུ་སྲེད།། ༢༧༣ ཅེས་སྨོས་ཏེ། འཁོར་བའི་རྒྱུ་ཡོད་པའི་ཕྱིར། འཁོར་བ་མེད་པ་ནི་མ་ཡིན་ཏེ། འདི་ལྟར་འཕགས་པའི་བདེན་པ་བཞི་པོའི་རྣམ་པ་བཅུ་དྲུག་ལས་སྡུག་བསྔལ་གྱི་བདེན་པ་ལ་མི་རྟག་པ་ལས་ལྡོག་སྟེ་རྟག་ཅིང་བརྟན་པར་སྒྲོ་འདོགས་པ་དང༌། དེ་བཞིན་དུ་སྡུག་བསྔལ་ལ་བདེ་བ་དང༌། བདག་མེད་པ་ལ་ང་དང༌། སྟོང་པ་ཉིད་ལ་ངའི་ཞེས་སྒྲོ་འདོགས་པ་ དང༌། དེ་བཞིན་དུ་ཀུན་འབྱུང་གི་བདེན་པ་ལ་རྒྱུ་མ་ཡིན་པ་དང༌། ཀུན་འབྱུང་བ་མ་ཡིན་པ་དང༌། རབ་ཏུ་སྐྱེ་བ་མ་ཡིན་པ་དང༌། རྐྱེན་མ་ཡིན་ཅེས་དང༌། འགོག་པའི་བདེན་པ་ལ་འགོག་པ་མ་ཡིན་པ་དང༌། ཞི་བ་མ་ཡིན་པ་དང༌། གྱ་ནོམ་པ་མ་ཡིན་པ་དང༌། ངེས་པར་འབྱུང་བ་མ་ཡིན་ཅེས་དང༌། ལམ་གྱི་བདེན་པ་ལ་ལམ་མ་ཡིན་པ་དང༌། རིགས་པ་མ་ཡིན་པ་དང༌། སྒྲུབ་པ་མ་ཡིན་པ་དང༌། ངེས་པར་འབྱིན་པ་མ་ཡིན་ཅེས་སོགས་ཡང་དག་པ་མ་ཡིན་པ་ཕྱིན་ཅི་ལོག་རྣམ་པ་བཅུ་དྲུག་ཏུ་སྒྲོ་བཏགས་ནས་ནི་རྟག་པ་དང་བདེ་བ་ལ་སོགས་པར་ཡོངས་སུ་སྲེད་པ་དེ་འབྱུང་བས་ན་ལོག་སྲེད་གཉིས་འཁོར་བའི་རྒྱུ་ཡིན་པའི་ཕྱིར་རོ་ཞེས་པ་ལྷའིའོ།། སློབ་དཔོན་ཤེས་རབ་འབྱུང་གནས་ནི། ìཡང་དག་པ་མ་ཡིན་པའི་སྒྲོ་བཏགས་པ་ཉིད་འཁོར་བ་ཡིན་གྱི། དོན་དམ་པ་ནི་འཁོར་བ་མེད་དོ། །ཡང་དག་པ་མ་ཡིན་པའི་རྣམ་པ་བཅུ་དྲུག་པོ་སྒྲོ་བཏགས་པའི་རང་བཞིན་ཡོངས་སུ་སྲེད་པ་ཅན་ལས་ཀྱི་འཁོར་བར་རློམ་པ་ཡིན་གྱི། གཞན་དུ་ནི་འཁོར་བ་སྲིད་པ་མ་ཡིན་ནོ།།î ཞེས་གསུངས་སོ།། ་ ལམ་གཉེན་པོའི་ཕྱོགས་ཉིད་དུ་བསྟན་པའི་ཕྱིར། དེ་ཉིད་ལ་ནི་དེ་འགལ་དོན། །དེ་ཉིད་རྣམ་པ་རྗེས་རྟོགས་ཅན།། ལེགས་བསྒོམས་ཡང་དག་ལྟ་བ་ཡིས། །སྲེད་པ་རྗེས་འབྲངས་བཅས་འཇོམས་བྱེད།། ༢༧༤ ཅེས་སྨོས་ཏེ། བདེན་པ་བཞི་པོ་དེ་ཉིད་ལ་ནི་རྟག་པ་དང་བདེ་བ་ལ་སོགས་པ་དེ་དག་དང་འགལ་བའི་དོན་འཕགས་པའི་བདེན་པ་བཞི་པོ་དེ་ཉིད་ཀྱི་རྣམ་པ་མི་རྟག་པ་དང་སྡུག་བསྔལ་ལ་སོགས་པ་བཅུ་དྲུག་རྗེས་སུ་རྟོགས་པ་ཅན་གྱི་བདག་མེད་པར་རྟོགས་པའི་ཡེ་ཤེས་ལེགས་པར་བསྒོམས་པ་བདག་མེད་པ་མངོན་སུམ་དུ་ཡང་དག་པར་མཐོང་བའི་ལྟ་བ་དེ་འཁོར་བ་སྤོང་བྱེད་ཀྱི་གཉེན་པོ་ཡིན་ཏེ།

མ་རིག་པ་དངོས་སུ་བཅོམ་པའི་སྒོ་ནས་སྲེད་པ་དང༌། དེའི་རྗེས་འབྲངས་སྡུག་བསྔལ་གྱི་རྒྱུར་གྱུར་པའི་སེར་སྣ་དང་ཕྲག་དོག་ལ་སོགས་པའི་ཉེས་པ་དང་བཅས་པ་འཇོམས་པར་བྱེད་པའི་ཕྱིར་རོ་ཞེས་པ་ལྷའིའོ།། རྒྱན་ནི། ìམ་རིག་པ་མཐའ་དག་ལོག་པའི་མཚན་ཉིད་མྱ་ངན་ལས་འདས་པའི་ཡུལ་མངོན་དུ་བྱེད་པར་འགྱུར་རོ། །དེའི་ཕྱིར་དེ་ཁོ་ན་མཐོང་བས་སྲེད་པ་ལོག་པ་ནི་ཐར་པ་ཡིན་ནོ།།î ཞེས་གསུངས་སོ།། གཉིས་པ་རྩོད་པ་སྤང་བ་ལ། གཞན་དག་ན་རེ། ལས་དང་ལུས་ཡོད་པའི་ཕྱིར་སྲེད་པ་སྤངས་པ་ཇི་ལྟར་ཐར་པར་འགྱུར་ཞེ་ན། བཤད་པ། ལས་དང་ལུས་དག་གནས་ན་ཡང༌། །གཅིག་མེད་ཕྱིར་ན་རྒྱུ་གསུམ་ཅན།། སྐྱེ་བ་སྲིད་པ་མ་ཡིན་ཏེ། །ས་བོན་མེད་པར་མྱུ་གུ་བཞིན།། ༢༧༥ ཞེས་སྨོས་ཏེ། འདི་ལྟར་འཁོར་བའི་རྒྱུའི་གཙོ་བོ་སྲེད་པ་སྤངས་པའི་སྐྱེས་བུ་ལ་ལས་དང་ལུས་དག་གནས་ན་ཡང་ལས་དང་ལུས་དང་སྲེད་པ་སྟེ་རྒྱུ་གསུམ་པ་ཅན་དུ་ཡོད་པ་ལས་གཅིག་སྲེད་པ་མེད་པའི་ཕྱིར་ན། སླར་ཡང་འཁོར་བར་སྐྱེ་བ་ལེན་སྲིད་པ་མ་ཡིན་ཏེ། དཔེར་ན་ས་བོན་མེད་པར་ཆུ་ལུད་ལ་སོགས་པ་ཡོད་ཀྱང་མྱུ་གུ་མི་འབྱུང་བ་བཞིན་ནོ།། གཞན་དག་ན་རེ། འོ་ན་རྒྱུ་གསུམ་ལས་སྲེད་པ་སྤངས་པས་གྲོལ་ན་ལས་དང་ལུས་ཀྱང་རྒྱུ་ཡིན་པའི་ཕྱིར། འདི་དག་ཟད་པ་ལས་ཀྱང་གྲོལ་བར་སྨྲ་རིགས་སོ་ཞེ་ན། བཤད་པ། ལས་དང་ལུས་དག་སྤོང་མིན་ཏེ། །གཉེན་པོ་དག་ནི་མེད་ཕྱིར་དང༌།། ནུས་མེད་ཕྱིར་རོ་སྲེད་པ་ནི། །ཡོད་ན་སླར་ཡང་འབྱུང་ཕྱིར་རོ།། ༢༧༦ ཞེས་སྨོས་ཏེ། གྲོལ་བར་འདོད་པའི་སྐྱེས་བུ་རྟོགས་པ་དང་ལྡན་པ་ནི་གྲོལ་བའི་ཆེད་དུ་ལས་དང་ལུས་དག་སྤོང་བའི་གཉེན་པོ་ལ་འབད་རྩོལ་བྱེད་པ་མ་ཡིན་ཏེ། སྲེད་པ་མ་བཅོམ་པར་ལས་དང་ལུས་རྩ་བ་ནས་དབྱུང་བར་ནུས་པའི་གཉེན་པོ་དག་ནི་ཚད་མས་རྟོགས་པ་མེད་པའི་ཕྱིར་དང༌། སྲེད་པ་མ་སྤངས་ན་ལས་དང་ལུས་རྩ་བ་ནས་སྤོང་བའི་ནུས་པ་མེད་པའི་ཕྱིར་རོ། །གཞན་ཡང་སྲེད་པ་མ་སྤངས་པར་ནི་ཡོད་ན།

ལས་དང་ལུས་དག་ལན་གཅིག་སྤངས་ཀྱང་སླར་ཡང་འབྱུང་བའི་ཕྱིར་རོ་ཞེས་ལྷས་སོ།། རྒྱན་ལས་ནི། ìསྲེད་པ་བཟློག་པ་མ་གཏོགས་པར་ལས་དང་ལུས་དག་གི་གཉེན་པོ་གཞན་ནི་ཡོད་དོ།།î ཞེས་གསུངས་སོ།། གཞན་དག་ན་རེ། གཉིས་ཟད་དོན་དུ་འབད་ན་ཡང༌།། ཞེས་སྨོས་ཏེ། གལ་ཏེ་ལས་དང་སྲེད་པ་གཉིས་ཀ་ཟད་པའི་དོན་དུ་འབད་པར་བྱེད་དོ་ཞེ་ན་ཡང༌། བཤད་པ། ལས་ཟད་དུབ་པ་དོན་མེད་ཡིན།། ཅེས་སྨོས་ཏེ། སྲེད་པ་ཟད་པར་བྱེད་པའི་གཉེན་པོ་ལས་མ་གཏོགས་པའི་ལས་ཟད་པར་བྱེད་པའི་གཉེན་པོ་ལ་ངལ་ཞིང་དུབ་པར་བྱེད་པ་དོན་མེད་ཡིན་ཏེ། སྲེད་པ་མ་སྤངས་པར་ལས་སྤོང་མི་ནུས་ཤིང་སླར་ཡང་འབྱུང་བ་དང༌། སྲེད་པ་སྤངས་ན་ལས་སྤོང་མི་དགོས་པའི་ཕྱིར་རོ།། གསུམ་པ་དཀའ་ཐུབ་ཀྱིས་གྲོལ་བ་དགག་པ་ལ་གསུམ། དཀའ་ཐུབ་གཅིག་ གིས་ལས་ཐམས་ཅད་ཟད་པ་དགག །ལས་ཀྱི་ནུས་པ་འདྲེས་པ་དགག །དེ་ལ་རྩོད་པ་སྤང་བའོ།། དང་པོ་ལ། ནམ་མཁའི་གོས་ཅན་པ་ཁ་ཅིག་ན་རེ། ལུས་གདུང་བས་སྔོན་བྱས་པའི་ལས་ཀྱི་འབྲས་བུ་ལོངས་སྤྱོད་པའི་སྒོ་ནས་ཟད་པ་དང༌། མ་འོངས་པའི་ལས་གསར་པ་མ་བསགས་པའི་བར་དུ་གྲོལ་བ་ཡིན་ནོ་ཞེ་ན། འདི་ལ་ཁ་ཅིག་ནི། དཀའ་ཐུབ་ཀྱིས་གདུང་བ་རྩོམ་པ་ལས་མི་འདོད་པ་ཉམས་སུ་མྱོང་བ་ནི་ལས་ཀྱི་འབྲས་བུ་མ་ཡིན་ན། གང་ལས་དེའི་འབྲས་བུ་ལོངས་སྤྱོད་པས་ཟད་པ་མིན་ཏེ། འདོད་པའི་དབང་གིས་འཇུག་པའི་ཕྱིར་རོ་ཞེས་ཟེར་མོད་ཀྱི། དེ་ལྟར་ཡིན་ན་སྐྱེས་བུའི་བྱེད་པས་བསྒྲུབས་པའི་རྒྱལ་སྲིད་ཀྱང་ལས་ཀྱི་འབྲས་བུ་ཡིན་པར་མི་འགྱུར་རོ། །དེ་བས་ན་འདོད་པ་དང་མི་འདོད་པ་ཅུང་ཟད་གང་ཡིན་པ་དེ་ཐམས་ཅད་ལས་ཀྱི་འབྲས་བུ་ཡིན་ཏེ། དེ་སྐད་དུའང་འཕགས་པ་གནས་བརྟན་པའི་ལུང་ལས། བདེ་འགྲོ་འམ་ནི་ངན་འགྲོ་ཡང༌། །སྐྱེ་མཆེད་ལྔ་ཡི་རྐྱེན་ཅན་གྱི།། སེམས་ནི་མི་འདོད་སྐྱེ་གང་གི །སྡིག་པའི་ལས་ཀྱི་འབྲས་བུར་འདོད།། ཅེས་བཤད་པ་ལྟ་བུའོ།། དེས་ན་དཀའ་ཐུབ་ཀྱི་གདུང་བ་གཅིག་གིས་ལས་སྣ་ཚོགས་ཀྱི་འབྲས་བུ་སྣ་ཚོགས་ཟད་པར་བྱེད་པ་མ་ཡིན་ནོ་ཞེས་བསྟན་པའི་ཕྱིར།

འབྲས་བུ་སྣ་ཚོགས་མཐོང་བའི་ཕྱིར། །ལས་རྣམས་ནུས་པ་ཐ་དད་དུ།། ༢༧༧ རྗེས་དཔོག་དེས་ན་དཀའ་ཐུབ་ཀྱི། །ཉོན་མོངས་དངོས་གཅིག་གིས་མི་འཛད།། ཅེས་སྨོས་ཏེ། ལོངས་སྤྱོད་ཆེན་པོ་དང་ཆུང་ངུ་དང་ནད་དང་ནད་མེད་པ་དང་ཡན་ལག་དང་ཉིང་ལག་ལ་སོགས་པ་ཚང་བ་དང་མ་ཚང་བ་ལ་སོགས་པ་ལས་ཀྱི་འབྲས་བུ་སྣ་ཚོགས་པ་འབྱུང་བར་སྣང་ཞིང་མཐོང་བའི་ཕྱིར། སྐྱེས་བུའི་རྒྱུད་ཀྱི་ལས་རྣམས་འབྲས་བུ་དུ་མ་འབྱིན་པའི་ནུས་པ་ཐ་དད་ཅན་དུ་རྗེས་སུ་དཔོག་པར་ནུས་པ་ཡིན་ལ། འབྲས་བུ་སྣ་ཚོགས་འབྱིན་པར་ནུས་པའི་ལས་དེ་དག་གི་འབྲས་བུ་སྣ་ཚོགས་ཉམས་སུ་མྱོང་བར་འགྱུར་བ་དེས་ན་དཀའ་ཐུབ་ཀྱི་ཉོན་མོངས་ཀྱི་དངོས་པོ་གཅིག་གིས་ལས་ཀྱི་འབྲས་བུ་ཐམས་ཅད་ལོངས་སྤྱོད་པའི་སྒོ་ནས་ལས་ཐམས་ཅད་མི་འཛད་ཅིང་ཟད་པར་མི་རིགས་སོ། །དཔེར་ན་ཀོ་ཏྲ་བའི་མྱུ་གུ་བསྐྱེད་པའི་ནུས་པ་བཅོམ་པས་ནས་དང་སཱ་ལུའི་མྱུ་གུ་བསྐྱེད་པའི་ནུས་པ་བཅོམ་པར་མི་འགྱུར་བ་བཞིན་ནོ། །ཁྱབ་པ་མ་ངེས་པ་ཡང་མ་ཡིན་ཏེ། རྣམ་འགས་དེ་བསྐྱེད་འབྲས་བུ་ནི། །ཆུང་འགྱུར་རིགས་མི་མཐུན་ཅན་མིན།། ༢༧༨ ཅེས་སྨོས་ཏེ། སྐྲ་འབལ་བ་ལ་སོགས་པའི་དཀའ་ཐུབ་ཀྱིས་ལུས་གདུང་བའི་རྣམ་པ་འགས་དེ་ལྟ་བུའི་སྡུག་བསྔལ་དེ་སྐྱེད་པར་བྱེད་པའི་མི་དགེ་བའི་ལས་ཀྱི་འབྲས་བུ་ནི་ཆུང་ངུར་འགྱུར་བར་བྱས་པ་ཙམ་ཡིན་གྱི། མི་དགེ་བ་དང་རིགས་མི་མཐུན་པ་ཅན་གྱི་དགེ་བའི་ལས་ཀྱི་འབྲས་བུ་ཟད་པར་བྱས་པ་མ་ཡིན་པའི་ཕྱིར་ཞེས་པ་ལྷའིའོ།། རྒྱན་ལས་ནི། ìགང་གི་ཕྱིར། རྣམ་འགས་དེ་བསྐྱེད་འབྲས་བུ་ནི། །ཆུང་འགྱུར་རིགས་མི་མཐུན་ཅན་མིན།། འབྲས་བུ་ཉམས་སུ་མྱོང་བས་ནི།། ཞེས་འདོན་པར་མཛད་ནས། ལས་གང་གིས་དེའི་རིགས་ཅན་ཉིད་ཀྱི་འབྲས་བུ་ཉེ་བར་བསྐྱེད་པར་བྱ་བའི་ཕྱིར་འབྲས་བུ་དེའི་ཆ་ཉམས་སུ་མྱོང་བའི་ཕྱིར། ལས་དེས་བསྐྱེད་པའི་འབྲས་བུ་ཉིད་ཉམས་པར་འགྱུར་གྱི། དེ་དང་མི་མཐུན་པའི་འབྲས་བུ་ནི་འགྲིབ་པ་མ་ཡིན་ནོ།།î

ཞེས་གསུང་ངོ༌།། སློབ་དཔོན་རྒྱལ་བ་ཅན་གྱི་འགྲེལ་པ་ལས། ཤིན་ཏུ་བརྒལ་དཀའི་ལས་རྣམས་བྱས་པ་ནི།། བདག་ཉིད་རྣམ་པར་སྨད་པས་བསྲབ་པར་འགྱུར།། བཤགས་དང་སྡོམ་པར་བྱེད་པ་དེ་དག་གིས།། བརྟན་དུ་དྲུངས་ནས་བཏོན་པ་མ་ཡིན་ནོ།། ཞེས་བདག་སྨད་པ་དང༌། བཤགས་པ་ལ་སོགས་པའི་རྣམ་པ་འགས་ཆུང་བའམ་གནས་སྐབས་ཀྱི་ལས་ཟད་པའི་ཡིན་གྱི། རིགས་མི་མཐུན་པ་ཅན་ནི་མ་ཡིན་ནོ་ཞེས་བཤད་དོ།། གཉིས་པ་ལས་ཀྱི་ནུས་པ་འདྲེས་པ་དགག་པ་ལ། གཞན་དག་ན་རེ། ཅིས་ཏེ་དཀའ་ཐུབ་ནུས་པ་ཡིས། །ནུས་པ་འདྲེས་པ་ཟད་པ་ན།། ཞེས་སྨོས་ཏེ། ཅིས་ཏེ་ཡང་དཀའ་ཐུབ་ཀྱི་ནུས་པ་ཡིས་ལས་ཀྱི་ནུས་པ་ཐམས་ཅད་འབྲས་བུ་གཅིག་འབྱིན་ནུས་སུ་འདྲེས་པར་བྱས་ཏེ་འབྲས་བུ་གཅིག་པོ་སྐྲ་འབལ་བ་ལ་སོགས་པའི་ལུས་ཀྱི་གདུང་བས་ཟད་པར་བྱེད་པ་ཡིན་ཅེ་ན། རེ་ཞིག་ནུས་པ་འདྲེས་པར་འདོད་པའི་ཕྱོགས་ལ་སྐྱོན་འདི་འགྱུར་ཏེ། ཉོན་མོངས་ཆ་འགའ་སྤོང་བའམ།།5 ཞེས་སྨོས་ཏེ། དཀའ་ཐུབ་ཅན་གྱི་སྐྱེས་བུ་དཀའ་ཐུབ་ཀྱི་ནུས་པ་འདྲེས་པར་བྱས་པའི་ལས་འབྲས་གཅིག་སྤོང་བ་ལ་སྐྲ་འབལ་བ་ལ་སོགས་པའི་ལུས་ཀྱི་གདུང་བ་དྲག་པོ་རྩོམ་པ་དོན་མེད་པར་འགྱུར་ཏེ། བ་སྤུ་གཅིག་བཏོགས་པ་ལྟ་བུའི་དཀའ་ཐུབ་ཀྱིས་གདུངས་པའི་ཉོན་མོངས་པའི་ཆ་འགས་ཀྱང་དེ་དག་སྤོང་བའི་ཕྱིར་ཏེ། དཀའ་ཐུབ་དེས་ལས་ཐམས་ཅད་འབྲས་བུ་དེ་ཙམ་བསྐྱེད་ནུས་སུ་ནུས་པ་འདྲེས་པར་བྱས་པའི་ཕྱིར། ནུས་པ་རགས་པ་ཟད་པར་བྱས་པའི་ཕྱོགས་ལ་ཡང་སྐྱོན་ཡོད་དེ། ལུས་ཀྱི་གདུང་བ་དེ་ལས་ངན་པའི་འབྲས་བུར་གྱུར་པའི་སྡུག་བསྔལ་ཡིན་ནམ་འོན་ཏེ་མ་ཡིན་དྲིས་པ་ལ། གཞན་དག་ན་རེ། གལ་ཏེ་དཀའ་ཐུབ་ཉོན་མོངས་ལས།། ༢༧༩ གཞན་འདོད་ཉོན་མོངས་ཉིད་ཅེ་ན།། ཞེས་ཟེར་ཏེ། གལ་ཏེ་དཀའ་ཐུབ་ལས་གྱུར་པའི་ལུས་ཀྱི་གདུང་བ་དེ་ལས་ངན་པའི་འབྲས་བུར་གྱུར་པའི་ཉོན་མོངས་ལས་གཞན་དགེ་བར་འདོད་དོ་ཞེ་ན། བཤད་པ། ཉོན་མོངས་མེད་པར་ཀུན་སྤོང་འགྱུར།། ཞེས་སྨོས་ཏེ།

དཀའ་ཐུབ་བྱེད་པའི་སྐྱེས་བུས་དཀའ་ཐུབ་ལས་གྱུར་པའི་ལུས་ཀྱི་གདུང་བས་ལས་ཀྱི་ནུས་པ་རགས་པ་ཟད་པར་བྱས་ནས་ལས་ཀྱི་ལྷག་མ་ཅུང་ཟད་སྤོང་བ་ལ་སྐྲ་འབལ་བ་ལ་སོགས་པ་ལུས་ཀྱི་གདུང་བ་དྲག་པོ་རྩོམ་པ་དོན་མེད་པར་འགྱུར་ཏེ། སྐྲ་འབལ་བ་ལ་སོགས་པའི་སྡུག་བསྔལ་ཉོན་མོངས་པ་མེད་པར་དཀའ་ཐུབ་ཀྱི་ལས་འབྲས་ཀུན་སྤོང་བར་འགྱུར་བའི་ཕྱིར་ཏེ། ཉོན་མོངས་ཀྱི་སྒྲ་ནི་སྡུག་བསྔལ་གྱིས་མནར་བ་ཙམ་ལ་བཏགས་པར་ཟད་ཀྱི། འདོད་ཆགས་ལ་སོགས་པ་ནི་མ་ཡིན་ནོ།། གལ་ཏེ་དཀའ་ཐུབ་དེ་ལས་ངན་གྱི་འབྲས་བུར་གྱུར་པའི་སྡུག་བསྔལ་གྱི་ཉོན་མོངས་པ་ཉིད་ཡིན་ནོ་ཞེ་ན། བཤད་པ། དེ་ནི་ལས་འབྲས་ཡིན་ཕྱིར་འདིས། །ནུས་པ་འདྲེས་སོཌ་འགྱུར་མ་ཡིན།། ༢༨༠ ཅེས་སྨོས་ཏེ། སྐྲ་འབལ་བ་ལ་སོགས་པའི་ལུས་ཀྱི་གདུང་བ་རྩོམ་པའི་དཀའ་ཐུབ་དེ་ནི་མི་དགེ་བའི་ལས་ཀྱི་འབྲས་བུར་གྱུར་པའི་སྡུག་བསྔལ་ཉིད་ཡིན་པའམ། ཡང་ན་ལས་ཀྱི་རྣམ་སྨིན་གྱི་འབྲས་བུ་ཡིན་པའི་ཕྱིར། འདིས་ལས་ཀྱི་ནུས་པ་འདྲེས་པར་བྱེད་པ་དང་ཟད་པར་བྱེད་པ་ལ་སོགས་པར་འགྱུར་བའི་ལམ་མ་ཡིན་ནོ།། གསུམ་པ་དེ་ལ་རྩོད་པ་སྤང་བ་ནི། གཞན་དག་ན་རེ། ཁྱེད་ཀྱིས་ཀྱང་བདག་མེད་པར་རྟོགས་པ་ཉིད་ལས་ཟད་པའི་ཐབས་སུ་འདོད་པ་དང༌། ལས་ཟད་པའི་ཐབས་དེ་ལམ་མ་ཡིན་པར་ཁས་བླངས་པ་འགལ་ལོ་ཞེ་ན། བཤད་པ། སྐྱེ་འདོད་ཉེས་པ་བཅོམ་པའི་ཕྱིར། །གང་ཡང་སྐྱོན་རྣམས་འགོག་བྱེད་པ།། དེས་བསྐྱེད་ལས་ལ་ནུས་འགྱུར་གྱི། །ཇི་ལྟར་བྱས་པ་ཉམས་པར་འགྱུར།། ༢༨༡ ཞེས་སྨོས་ཏེ། གང་གི་ཕྱིར་མ་འོངས་པ་ན་ལས་སྐྱེ་བར་འདོད་པའི་ཉེས་པ་འདོད་ཆགས་ལ་སོགས་པའི་ས་བོན་བཅོམ་པ་དེའི་ཕྱིར། གང་ཡང་སྐྱོན་འདོད་ཆགས་ལ་སོགས་པ་རྣམས་འགོག་པར་བྱེད་པ་བདག་མེད་པར་རྟོགས་པའི་ལམ་རྣམས་ནི་འདོད་ཆགས་ལ་སོགས་པ་ཉོན་མོངས་པ་དེས་བསྐྱེད་པའི་ལས་སྤོང་བ་ལ་ནུས་པ་དང་ལྡན་པར་འགྱུར་རོ།།དེ་ལྟར་ན་སྔར་མ་བྱས་པའི་ལས་སྤོང་བ་ལ་ནུས་པ་དང་ལྡན་པ་ཡིན་གྱི།

ཇི་ལྟར་ན་ འདས་པའི་ལས་བྱས་པ་རྣམས་ནི་ཉམས་ཤིང་ཟད་པར་འགྱུར་ཏེ་མི་འགྱུར་བ་ཁོ་ ནའོ། །དེ་ལ་འདིར་གལ་ཏེ་འདས་པའི་ལས་ལ་བརྟེན་ནས་བརྗོད་པ་དེའི་ཚེ་མ་གྲུབ་པ་ཡིན་ལ། མ་འོངས་པའི་ལས་ལ་བརྟེན་ནས་ནི་གྲུབ་པ་ལ་བསྒྲུབ་པ་ཡིན་ནོ་ཞེས་པ་ལྷའིའོ།། རྒྱན་ལས་ནི། ìགང་ཞིག་གདོན་མི་ཟ་བར་འབྲས་བུ་འབྱིན་ནུས་པ་གང་ཡིན་པ་དེ་ནི་གདོན་མི་ཟ་བ་ཁོ་ནར་འབྲས་བུ་འབྱིན་པ་ཡིན་ཏེ། དེའི་དོན་དུའང་དཀའ་ཐུབ་ཅན་དག་མངོན་པར་སྦྱོར་བ་མ་ཡིན་ཏེ། དེའི་སྟོབས་ཀྱིས་འོང་བའི་ཕྱིར་རོ།།î ཞེས་གསུངས་སོ།། གཞན་དག་ན་རེ། སྲེད་པ་ཡོད་ན་ལས་འབྱུང་བ་བཞིན་དུ་ལས་ལས་ཀྱང་སྲེད་པ་འབྱུང་བར་འགྱུར་ལ། དེ་ལྟར་ན་དགྲ་བཅོམ་པ་སླར་ཡང་འཁོར་བར་སྐྱེ་བར་འགྱུར་རོ་ཞེ་ན། བཤད་པ། ལས་ལས་ཉེས་པ་མ་ཡིན་ཏེ། །སྐྱོན་ལྡན་བྱེད་འགྱུར་བཟློག་ལས་མིན།། ཅེས་སྨོས་ཏེ། ཉེས་པ་ཟད་པའི་སྐྱེས་བུ་དགྲ་བཅོམ་པའི་ལས་དེ་ལས་འདོད་ཆགས་ལ་སོགས་པའི་ཉེས་པ་སླར་ཡང་སྐྱེ་བ་མ་ཡིན་ཏེ། ལོག་སྲེད་ཀྱི་སྐྱོན་དང་ལྡན་ན་སླར་ཡང་ལས་གསར་དུ་གསོག་པར་བྱེད་པར་འགྱུར་གྱི། ལོག་སྲེད་ཀྱི་སྐྱོན་ལས་བཟློག་པའི་དགྲ་བཅོམ་པ་སླར་ཡང་ལས་གསར་དུ་གསོག་པར་བྱེད་པ་མ་ཡིན་པའི་ཕྱིར་ཞེས་ལྷ་རྒྱན་གཉིས་ཀའིའོ།།

གཞན་དག་ན་རེ། ལས་དགེ་བ་དང་མི་དགེ་བའི་རྒྱུ་ལས་གོ་རིམ་བཞིན་དུ་འབྲས་བུ་ཚོར་བ་བདེ་བ་དང་སྡུག་བསྔལ་འབྱུང་ལ། དེ་དག་ལས་འདོད་ཆགས་དང་ཞེ་སྡང་སྐྱེ་བར་མཐོང་བའི་ཕྱིར། ལས་ལས་ཀྱང་ཉོན་མོངས་པ་འབྱུང་ངོ་ཞེ་ན། བཤད་པ། ལོག་པའི་རྣམ་རྟོག་མེད་པར་ནི། །བདེ་བ་ལས་ཀྱང་འདོད་མི་འགྱུར།། ༢༨༢ ཞེས་སྨོས་ཏེ། ཁམས་གསུམ་ལ་འདོད་ཆགས་དང་བྲལ་བའི་དགྲ་བཅོམ་པ་ལ་ལོག་པའི་རྣམ་པར་རྟོག་པ་ང་དང་ངའི་ཞེས་བྱ་བ་ཚུལ་བཞིན་མ་ཡིན་པར་ཡིད་ལ་བྱེད་པ་མེད་པར་ནི་སྟེ། དེའི་ཕྱིར་ཚོར་བ་བདེ་བ་ལས་ཀྱང་འདོད་ཆགས་སྐྱེ་བར་མི་འགྱུར་རོ་ཞེས་པ་ལྷ་རྒྱན་གཉིས་ཀའིའོ།། གཉིས་པ་དེ་ལས་རང་དོན་ཕུན་ཚོགས་བདེ་གཤེགས་གྲུབ་པ་ནི། སྐྱོབ་ལས་དེ་ཉིད་དང་བརྟན་དང༌། །མ་ལུས་ཁྱད་པར་མཁྱེན་པར་གྲུབ།། གཤེགས་པ་རྟོགས་པའི་དོན་ཕྱིར་ཏེ། །དེ་ཕྱིར་ཕྱི་རོལ་པ་དང་སློབ།། ༢༨༣ མི་སློབ་ལས་ལྷག་་་་་་་་་་་་་་་༌།། ཅེས་སྨོས་ཏེ། གང་གི་ཕྱིར་འཕགས་པའི་བདེན་པ་བཞི་སྟོན་པར་མཛད་པ་ཉིད་སྐྱོབ་པ་ཡིན་པ་ལས་ཏེ་དེའི་ཕྱིར་བཅོམ་ལྡན་འདས་དེ་ནི་བདེ་བར་གཤེགས་པ་ཡིན་ནོ། །དེའང་གང་ཞེ་ན། དེ་ཁོ་ན་ཉིད་ལེགས་པར་མཁྱེན་པ་དང་སླར་མི་ལྡོག་པར་བརྟན་པར་མཁྱེན་པ་དང༌། མ་ལུས་པའི་རྣམ་པའི་ཁྱད་པར་མཁྱེན་པའི་ཡེ་ཤེས་ཏེ་ཡོན་ཏན་གསུམ་དང་ལྡན་པས་བདེ་བར་གཤེགས་པར་གྲུབ་པ་ཡིན་ལ། བདེ་བར་གཤེགས་པ་དེ་ཡང་སྔར་སྤངས་པའི་སྒོ་ནས་བཤད་ཅིང༌། འདིར་རྟོགས་པའི་དོན་ལ་བཤད་པའི་ཕྱིར་ཏེ། གང་གི་ཕྱིར་དོན་གསུམ་དང་ལྡན་པ་དེའི་ཕྱིར། བཅོམ་ལྡན་འདས་ནི་སྤངས་པ་དང་རྟོགས་པ་ཕུན་སུམ་ཚོགས་པའི་བདེ་བར་གཤེགས་པ་ཡིན་ཏེ། དེ་ཁོ་ན་ཉིད་མཁྱེན་པས་ཕྱི་རོལ་པ་དང༌། བརྟན་པར་མཁྱེན་པས་སློབ་པ་དང༌། རྣམ་པ་མ་ལུས་པར་མཁྱེན་པས་འཕགས་པ་ཉན་ཐོས་དང་རང་སངས་རྒྱས་ཀྱི་མི་སློབ་པ་ལས་ལྷག་ཅིང་ཁྱད་དུ་འཕགས་པ་ཡིན་ནོ།། གསུམ་པ་དེ་ལས་སྦྱོར་བ་ཕུན་ཚོགས་སྟོན་པ་གྲུབ་པ་ནི།

་་་་་་་་་དེ་ཡི་ཕྱིར། །གཞན་དོན་མཁྱེན་སྦྱོར་དེ་སྟོན་པ།། ཞེས་སྨོས་ཏེ། དོན་གསུམ་མཁྱེན་པ་དེའི་ཕྱིར་འབྲས་བུ་བདེ་བར་གཤེགས་པ་དེ་ལས་རྒྱུ་སྦྱོར་བ་ཕུན་སུམ་ཚོགས་པའི་སྟོན་པ་གྲུབ་སྟེ། རྒྱུའི་དུས་སུ་གཞན་དོན་མཁྱེན་པའི་ཕྱིར་དུ་བདག་མེད་བསྒོམ་པའི་ལམ་ལ་སྦྱོར་བ་གོམས་པར་མཛད་པའི་ཕྱིར། དེ་ལྟར་ན་རྒྱུའི་དུས་སུ་ལམ་ལ་གོམས་པར་མཛད་པ་ལ་སྟོན་པར་བཏགས་པ་ཡིན་ནོ།། བཞི་པ་དེ་ལས་བསམ་པ་ཕུན་ཚོགས་འགྲོ་ལ་ཕན་བཞེད་གྲུབ་པ་ནི། དེ་ལས་བརྩེ་ཡིན་གཞན་དོན་ངོར། །དོན་གྲུབ་མཛད་པ་མི་འདོར་ཕྱིར།། ༢༨༤ ཞེས་སྨོས་ཏེ། གཞན་དོན་དུ་རང་ཉིད་ལམ་ལ་གོམས་པར་མཛད་པའི་སྟོན་པ་དེ་ལས་གཞན་ལ་ཕན་པར་བཞེད་པའི་བརྩེ་བ་གྲུབ་པ་ཡིན་ཏེ། གདུལ་བྱ་གཞན་གྱི་ངོར་སྦྱོར་བས་བདེན་པ་བཞིའི་གནས་ལུགས་ཀྱི་དོན་རྟོགས་པའི་ལམ་རང་རྒྱུད་ལ་གྲུབ་པར་མཛད་པ་དེ་ཡང་འགྲོ་བ་རྣམས་ཡལ་བར་མི་འདོར་བའི་བརྩེ་བ་སྙིང་རྗེ་ཆེན་པོ་ལས་བྱུང་བའི་ཕྱིར། དཔེར་ན་མྱུ་གུ་གྲུབ་པས་ས་བོན་གྲུབ་པ་བཞིན་ནོ།། ལྔ་པ་དེས་ན་ཚད་མར་གྲུབ་པ་ནི། བརྩེ་བས་ལེགས་དང་ཡེ་ཤེས་ལས། །བདེན་པ་གསུང་མཛད་སྒྲུབ་བྱེད་བཅས། །དེ་གསུང་བར་ཡང་མངོན་སྦྱོར་ལྡན། །གང་ཕྱིར་དེས་ན་ཚད་མ་ཉིད།། ༢༨༥ ཅེས་སྨོས་ཏེ། བསམ་པ་གཞན་གྱི་སྡུག་བསྔལ་སྤོང་བར་བཞེད་པའི་བརྩེ་བ་ཆེན་པོ་སྔོན་དུ་སོང་བས་བདེན་པ་བཞིའི་གནས་ལུགས་རྟོགས་པའི་ངེས་པར་ལེགས་པའི་ལམ་སྦྱོར་བས་ཉམས་སུ་ལེན་ཅིང་གདུལ་བྱ་གཞན་དག་ལ་ཡང་སྟོན་པ་འབྱུང་ལ། རྒྱུ་བསམ་སྦྱོར་ཕུན་སུམ་ཚོགས་པ་གཉིས་པོ་དེ་ལས་སྤངས་པ་དང་ཡེ་ཤེས་ཕུན་སུམ་ཚོགས་པའི་བདེ་བར་གཤེགས་པ་ངོ་བོ་ཉིད་ཀྱི་སྐུ་དང་ཆོས་ཀྱི་སྐུ་གཉིས་འགྲུབ་ཅིང༌། བདེ་བར་གཤེགས་པ་དེ་ལས་གདུལ་བྱའི་སེམས་ཀྱི་སྣང་བ་དང་འཚམས་པར་བདེན་པ་བཞི་ལ་བླང་དོར་བྱེད་པའི་ཚུལ་ཕྱིན་ཅི་མ་ལོག་པར་གསུང་བར་མཛད་པའི་སྐྱོབ་པ་ལོངས་སྤྱོད་རྫོགས་པ་དང་སྤྲུལ་པའི་སྐུ་འགྲུབ་པས་ན།

འབྲས་བུ་དོན་གཉིས་ཕུན་སུམ་ཚོགས་པ་སྒྲུབ་བྱེད་ཀྱི་རྒྱུ་བསམ་སྦྱོར་ཕུན་སུམ་ཚོགས་པ་དང་བཅས་པའོ།། དེས་ན་བཅོམ་ལྡན་འདས་ཆོས་ཅན། ཚད་མ་ཉིད་དུ་གྲུབ་པ་ཡིན་ཏེ། གང་གི་ཕྱིར་རང་ཉིད་ཀྱིས་མངོན་དུ་བྱས་པའི་རྒྱུ་འབྲས་ཕུན་སུམ་ཚོགས་པ་དེ་གདུལ་བྱ་གཞན་དག་ལ་གསུང་བར་ཡང་མཛད་ཅིང༌། དེ་ཉིད་ལ་མངོན་པར་སྦྱོར་ཞིང་འགོད་པ་དང་ལྡན་པ་དེའི་ཕྱིར། གསུམ་པ་བཅོམ་ལྡན་འདས་ལ་ཚད་མའི་སྒོ་ནས་བསྟོད་པའི་དགོས་པ་བཤད་པ་ལ། འོ་ན་བཅོམ་ལྡན་འདས་དེ་ཚད་མེད་པའི་ཡོན་ཏན་དང་ལྡན་ན། ཚད་མ་ཉིད་ཀྱི་སྒོ་ནས་བསྟོད་པ་ལ་དགོས་པའམ་རྒྱུ་ཅི་ཡོད་ཅེ་ན། བཤད་པ། དེ་ལྟའི་དངོས་སྟོན་བསྟོད་པ་ནི། །དེ་ཡི་བསྟན་པ་ཉིད་ལས་ནི།། ཚད་མའི་དེ་ཉིད་གྲུབ་དོན་ཏེ།། ཞེས་སྨོས་ཏེ། སློབ་དཔོན་ཕྱོགས་ཀྱི་གླང་པོས་བཅོམ་ལྡན་འདས་ལ་ཚད་མ་དེ་ལྟ་བུའི་དངོས་པོར་སྟོན་པའི་སྒོ་ནས་བསྟོད་པའི་དགོས་པ་ནི་བཅོམ་ལྡན་འདས་དེའི་བསྟན་པའི་གསུང་རབ་ཉིད་ལས་ནི་ཚད་མའི་བསྟན་བཅོས་ཀུན་ལས་བཏུས་ཀྱི་བརྗོད་བྱ་མངོན་སུམ་དང་རྗེས་སུ་དཔག་པའི་ཚད་མ་ལ་སོགས་པའི་དེ་ཁོ་ན་ཉིད་ཇི་ལྟར་གསུངས་པ་དེ་ལྟར་བཤད་པ་ཡིན་གྱི། རང་བཟོར་བྱས་པ་ནི་མ་ཡིན་ནོ་ཞེས་པ་གྲུབ་པའི་དོན་དུ་སྟེ། མངོན་སུམ་ལ་སོགས་པ་མདོ་ལས་ཇི་ལྟར་གསུངས་པའི་ཚུལ་ནི་གཞུང་སོ་སོའི་སྐབས་སུ་ཤེས་པར་བྱའོ།། གཞན་དག་ན་རེ། མངོན་སུམ་ནི་མདོ་ལས་གསུངས་པ་བདེན་མོད་ཀྱི། རྗེས་སུ་དཔག་པའི་ཚད་མ་ནི་མ་གསུངས་པ་ཁོ་ནའོ་ཞེ་ན། བཤད་པ། རྗེས་སུ་དཔག་པ་མ་བཟློག་ཕྱིར།། ༢༨༦ ཅུང་ཟད་སྐྱེ་བའི་བདག་ཉིད་ཅན། །གང་དེ་ཐམས་ཅད་འགག་ཆོས་ཅན།། ཞེས་སོགས་རྣམ་པ་དུ་མར་ནི། །འདི་ཡི་སྦྱོར་བའང་མཐོང་ཕྱིར་རོ།། ༢༨༧ ཞེས་སྨོས་ཏེ། འདི་ལྟར་རྗེས་སུ་དཔག་པའི་ཚད་མ་ནི་བཅོམ་ལྡན་འདས་ཀྱིས་མ་བཟློག་ཅིང་མ་བཀག་པའི་ཕྱིར་ཚད་མར་བཞེད་པ་ཡིན་ནོ། ཚད་མར་མི་བཞེད་ན་བཟློག་པར་མཛད་དེ། དཔེར་ན་ཕ་རོལ་བར་དུ་སྨྲ་བ་ཐམས་ཅད་ནི་གསོག་སྟེ།

ང་གཅིག་པུ་དེ་ཉིད་གསུང་བ་ཡིན་ནོ་ཞེས་སྒྲ་ལས་བྱུང་བའི་ཚད་མ་བཟློག་པ་བཞིན་ནོ། །གཞན་ཡང་གང་ཅུང་ཟད་སྐྱེ་བའི་བདག་ཉིད་ཅན་གང་ཡིན་པ་དེ་ཐམས་ཅད་ནི་འགག་པའི་ཆོས་ཅན་ཡིན་ནོ་ཞེས་རང་བཞིན་གྱི་རྟགས་ཡང་དག་པའི་སྦྱོར་བ་ལ་སོགས་པ་རྣམ་པ་དུ་མར་ནི་རྗེས་སུ་དཔག་པའི་ཚད་མ་འདི་ཡི་རྒྱུ་རྟགས་ཀྱི་སྦྱོར་བའང་བཤད་པར་མཐོང་བའི་ཕྱིར་རོ།། དེས་རྟགས་ཀྱི་སྦྱོར་བ་བཞེད་ན་དེ་ལ་བརྟེན་པའི་རྗེས་སུ་དཔག་པའང་བཞེད་པར་རིགས་སོ་ཞེས་བཤད་པ། མེད་ན་མི་འབྱུང་མཚན་ཉིད་ཅན། །རྟགས་ནི་རྗེས་དཔག་རྟེན་ཡིན་ནོ།། བསྒྲུབ་བྱས་གཏན་ཚིཌ་ཁྱབ་པ་ནི། །བསྟན་ཕྱིར་དེ་ཡང་གསལ་བར་བཤད།།༢༨༨ ཅེས་སྨོས་ཏེ། ཇི་སྐད་བཤད་པའི་མེད་ན་མི་འབྱུང་བའི་མཚན་ཉིད་ཅན་གྱི་རྟགས་ནི་རྗེས་སུ་དཔག་པའི་ཚད་མའི་རྟེན་ཡིན་པ་དེ་ཡང་བཅོམ་ལྡན་འདས་ཀྱིས་གསལ་བར་བཤད་པ་ཡིན་ཏེ། བསྒྲུབ་བྱའི་ཆོས་ཀྱིས་གཏན་ཚིགས་ལ་རྗེས་སུ་འགྲོ་ལྡོག་གི་ཁྱབ་པ་དང༌། ཕྱོགས་ཆོས་ཏེ་ཚུལ་གསུམ་ཚང་བའི་གཏན་ཚིགས་ནི་གསལ་བར་བསྟན་པའི་ཕྱིར་རོ།། ཚད་མ་རྣམ་འགྲེལ་གྱི་ཚིག་ལེའུར་བྱས་པ་ལས་ཚད་མ་གྲུབ་པའི་ལེའུ་སྟེ་དང་པོའི་འགྲེལ་པའོ།། །།